<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Sdílení elektřiny zaujalo tisíce lidí, posílat přebytky má jít v září</h1>
            <p><strong>Praha 23. srpna 2024</strong> – <strong>Češi se už tři týdny hlásí ke sdílení elektřiny. Zájemci se mohou od 1. srpna registrovat u Elektroenergetického datového centra. EDC řeší drobné provozní záležitosti, nejčastěji nesprávně vyplnění formuláře a překlepy. Dodavatelské energetické společnosti již začaly v této souvislosti nabízet zákazníkům nové služby a asistenci. Pár týdnů potrvá, než v praxi dojde k aktivaci sdílení pro jednotlivá odběrná místa.</strong></p>
            
<p>Elektroenergetické datové centrum (EDC) za tři týdny svého fungování přijalo více než 6 200 žádostí o registraci. Ta je prvním nutným krokem ke sdílení elektřiny vyrobené z obnovitelných zdrojů v rámci rodiny nebo třeba obce.</p>
<p><em>„Průběžně řešíme drobné provozní nejasnosti jako u jiných obdobně náročných IT projektů. Žádné z nich však nemají přímou vazbu na fungování systému, ten běží,“</em> řekl MF DNES Petr Kusý, předseda představenstva EDC.</p>
<p>Nejvíce času podle něj zabírá řešení nesprávně vyplněných registračních formulářů, v nichž jsou překlepy nebo mezery navíc. „Ty se zobrazují jako chyba a musí se ručně napravovat. V drtivé většině případů jde o drobnosti, ale jejich odhalování je časově náročné,“ vysvětluje.</p>
<p>Zároveň se do systému podle Kusého přihlásilo již více než dva tisíce výroben elektrické energie, kterou budou sdílet.</p>
<p><strong>Nejde o fyzické předávání elektřiny</strong></p>
<p>Spuštění EDC se připravovalo několik měsíců. V červenci začala fungovat zákaznická infolinka (800 720 204) a pár dnů po spuštění přešlo centrum na nové webové stránky. <em>„První srpnové týdny jsou pro nás testem, v reálném provozu ověřujeme teoretické nastavení systému. Infolinka funguje, máme velká čísla týkající se její dostupnosti i počtů vyřízených emailů a telefonátů,“</em> konstatuje Kusý.</p>
<p>Úspěšnou registraci provedl hned 1. srpna Štěpán Chalupa, předseda Komory obnovitelných zdrojů ČR. Momentálně vyhlíží dokončení formalit spojených s registrací. Rozšiřoval totiž fotovoltaickou elektrárnu, jejíž elektřinu chce sdílet v rámci nejbližší rodiny. <em>„Nyní čekám na instalaci chytrého měřidla a přidělení výrobního EAN,“</em> popsal Chalupa.</p>
<p>Jedná se o základní technické požadavky nutné pro sdílení. Jak výrobci, tak odběratelé musí mít instalované průběhové měření, které sleduje spotřebu elektřiny v 15minutových intervalech. Tento přístup je jednotný v celé Evropě a vychází z nejkratšího intervalu, v němž jsou chytrá měřidla schopná zaznamenat data o výrobě. Spotřeba vyrobené elektřiny v reálném čase není možná a 15minutové intervaly jsou tomu nejblíže, jak to současná technologie dovoluje.</p>
<p>Právě v patnáctiminutových intervalech musí docházet ke sdílení, kdy výrobce posílá elektřinu do sítě a odběratel spotřebovává. Takže elektřina vyrobená například minutu po dvanácté se musí spotřebovat do 12:14. Pokud k tomu nedojde, odchází produkce do sítě jako přebytek. Naopak v případě, že výrobna zrovna žádnou elektřinu nevyprodukuje, není co sdílet. Nejedná se o však o fyzické předávání elektřiny, ale pouze o možnost přeúčtovat přebytky na jiné odběrné místo.</p>
<p>Bytové domy s vlastní fotovoltaickou elektrárnou mohly jako první sdílet elektřinu již od loňského ledna v dočasném režimu. Nejpozději do 31. prosince letošního roku se však musí zaregistrovat v novém systému, jinak o možnost sdílení přijdou. Ostatní zájemci se nyní do systému hlásí s tím, že skutečné sdílení v rámci sítě by se mělo rozběhnout v průběhu září.</p>
<p><strong>Dodavatelé nabízejí registraci</strong></p>
<p>Na nové možnosti, které přináší sdílení, zareagovali už dodavatelé elektřiny. Společnost E.ON pomáhala klientům s instalací fotovoltaických elektráren na bytové domy a následně se sdílením elektrické energie mezi nájemníky. Vyvinula i kalkulačku, která zájemcům spočítá, zda je pro ně sdílení v bytovém domě vůbec vhodné.</p>
<p>Od pondělí si mohou klienti E.ON na webu společnosti vybrat způsob sdílení, o který mají zájem. <em>„Vyplní jednoduchý formulář, na jehož základě se s ním spojíme a vše začneme řešit,“ </em>potvrdil mluvčí Roman Šperňák.</p>
<p>Společnost PRE, na jejímž distribučním území sdílí elektřinu asi dvacet bytových domů, eviduje od zahájení činnosti Elektroenergetického datového centra ohledně sdílení první desítky dotazů. <em>„Jsme plně připraveni na všech úrovních – od informačních systémů pro zpracování dat a fakturaci až po specializovanou pracovní skupinu pro obsluhu zákazníků zapojených do sdílení,“</em> řekl mluvčí Karel Hanzelka. Společnost PREdistribuce je prý také připravena vybavovat potřebná odběrná místa elektroměry s průběhovým měřením.</p>
<p>MND Energie se u Elektroenergetického centra již zaregistrovala. <em>„Registrovali jsme se jako obchodník (dodavatel) do portálu, abychom mohli poskytovat službu registrace u EDC i našim zákazníkům, kteří se budou chtít do sdílení zapojit,“ </em>uvedl pro MF DNES Jan Sýkora, ředitel marketingu a komunikace MND Energie.</p>
<p><em>„Při zajišťování komunikace s EDC za zákazníka energetický zákon vyžaduje, abychom se zájemcem uzavřeli smlouvu o předávání údajů,“</em> dodal.</p>
<p><em>„K odběrnému místu zapojenému do sdílení se také bude vázat mírně upravená podoba faktury, kde zákazník přehledně uvidí, jaké množství elektřiny odebral od obchodníka a jaké získal v rámci sdílení elektřiny,“</em> upozornil Sýkora.</p>
<p>I ČEZ Prodej nabízí zákazníkům, kteří se chtějí zapojit do sdílení ve skupině do jedenácti subjektů, kompletní vyřízení registrace v EDC. <em>„Zákazník jednoduše vyplní potřebné údaje přes Aplikaci MŮJ ČEZ. Podmínkou pro zahájení sdílení je rovněž to, aby všichni členové skupiny měli instalovaný elektroměr s průběhovým měřením,“ </em>vysvětlila mluvčí ČEZ Alice Horáková.</p>
<p><em>„ČEZ Distribuce je připravena a bude výměny elektroměrů z důvodu zapojení do sdílení realizovat tak, aby elektroměr osadili v nejkratším možném čase,“ </em>dodává.</p>
<p><strong>Komunitní energetika pro obce</strong></p>
<p>V případě, že elektřinu z jednoho zdroje chce sdílet více než jedenáct subjektů, vznikne energetické společenství, v němž může být až tisíc členů. Jedním z nich je i Enerkom Opavsko. Mezi jeho konkrétní cíle patří instalace obnovitelných zdrojů na jeho území ve výši 1 kWp (jednotka kilowatt-peak udává výkon nejvyšší výkon solární elektrárny, pozn. red.) na jednoho občana, tedy 60 až 120 MWp. Díky tomu chce nabídnout pro své členy elektřinu levnější o 25 procent.</p>
<p>Enerkom Opavsko s registrací nicméně nespěchá. <em>„Nejsme sprinteři. Spíše vyhodnocujeme, co poslední vyhlášky o sdílení přinesly. Navíc musíme dělat úpravy ve stanovách našeho Enerkomu a až pak zažádáme o registraci,“</em> sdělil MF DNES Jiří Krist, statutární zástupce spolku MAS Opavsko.</p>
<p>Důvodem je vyjednávaná spolupráce Enerkomu s dopravním podnikem v Opavě, který má zájem o stabilní dodávky elektřiny za nízké ceny. Pokud by přepravce takového partnera našel, hodlá do budoucna plně elektrifikovat svůj vozový park.</p>
<p>Podle Krista může být sdílení elektřiny v českém prostředí hlavně zpočátku náročné, protože se hodně zakládá na altruismu. <em>„Není to o výdělku – jako že já vydělám a sousedovi ať chcípne koza. Je to přesný opak. Já trošku vydělám, ty trošku ušetříš a vzájemně na tom budeme oba líp,“</em> dodává.</p>
<p><em>„Vypadalo to krásně, když nám tuto podstatu vysvětlovali v roce 2021 Belgičané, které jsme k nám pozvali. To teda bude u nás dílo, říkali jsme si tehdy,“</em> vzpomíná na návštěvu zástupců fungující energetické komunity.</p>
<p><strong>Všechny obnovitelné zdroje</strong></p>
<p>Podle šéfa Enerkomu Opavsko hraje v případě sdílení v rámci komunity roli sociální koncept. Jako když se na vesnici někomu urodí více brambor, které za přijatelnou cenu může prodat sousedovi. Podobně to může fungovat i u fotovoltaiky.</p>
<p><em>“Přijde technik a majiteli řekne, kolik panelů potřebuje pro jeho spotřebu tří kilowattů. A zase to je to naše češství. ‚To je málo, tři, já bych chtěl aspoň pět.‘ No a skončí to na sedmi nebo na deseti, protože pro deset je výhodná dotace. Majitel má najednou v panelech na střeše 10 kilowattů a v červenci neví, co s tím. Tyto přebytky pak může sdílet se sousedkou, které je 75 a která na střeše žádné panely mít již nebude,“</em> popsal Krist.</p>
<p>Enerkom Opavsko navíc nespoléhá pouze na fotovoltaické elektrárny. Ve svém portfoliu má již bioplynku s výkonem 800 kW a jednu vodní elektrárnu, přičemž by rád získal další. Pokračuje také v projektu větrné elektrárny, která by v budoucnu měla stát na území jedné z členských obcí.</p>
<p>Podle Krista anketa již proběhla a dvě třetiny obyvatel souhlasily. Mělo by jít o velkou elektrárnu, která v Česku zatím nestojí. Pokud půjde všechno podle plánu, v prvním pololetí roku 2026 by se měl začít lít beton.</p>
<p><em>„Levnější proud pak chceme nabídnout Opavě, v Bruntále, ale i dalším z našeho spolku. I jednotliví členové, kteří mají něco jiného než fotovoltaiku, jsou velice důležití. Dobře fungující komunita je pestrá komunita. Jakmile je tam pestrost, tak si lidi mají navzájem co nabídnout,“</em> říká Krist.</p>
<p>Zdroj: idnes.cz, 21.8.2024, Dáša Hyklová</p>
        </div>
    </div>
</section>