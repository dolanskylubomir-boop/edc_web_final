<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>V ČR mezi sebou elektřinu sdílí už více než 4000 výroben a 3500 odběrných míst</h1>
            <p><strong>Praha 10. října 2024</strong> – Tisková zpráva:</p>
            
<p><strong>• První objem sdílené elektřiny odpovídá měsíční spotřebě téměř 500 domácností</strong></p>
<p><strong>• Průměrná doba vyřízení žádosti o registraci jsou dva dny</strong></p>
<p><strong>• Distributoři elektřiny nainstalovali v porovnání se srpnem více než trojnásobné množství chytrých elektroměrů, ve třetině případů ale stále narážejí na překážky</strong></p>
<p>Více než 150 MWh, tolik činil celkový objem první sdílené elektřiny v České republice. V září ji mezi sebou sdílelo více než 4000 výroben a 3500 odběrných míst, které prošly celým procesem registrace a uzavření smlouvy s Elektroenergetickým datovým centrem (EDC). Ve druhém měsíci od zahájení jeho provozu vzrostl počet žádostí o registraci na téměř 10 500 a celkový počet výroben elektřiny překročil 8000. Zhruba polovina výroben je však stále ještě v procesu schvalování. Celkově má k 30. září s EDC uzavřenou smlouvu již 7 062 účastníků.</p>
<p><em>„Ve druhém měsíci od zahájení přijímání registrací evidujeme v ČR již první reálně sdílenou elektřinu. Objem ve výši 150,58 MWh pro představu odpovídá průměrné měsíční spotřebě téměř pěti set domácností. Celkově evidujeme k 30. září téměř 3500 skupin sdílení, tedy všech takzvaných aktivních zákazníků, bytových domů a energetických společenství,“</em> řekl Petr Kusý, předseda představenstva EDC s tím, že žádosti o registrace se daří vyřizovat v průměru do dvou dnů.</p>
<p>Jen za měsíc září přibylo 2558 registrací, 3652 výroben a 1499 skupin sdílení. To odpovídá nárůstu o 32 % v případě registrací, zvýšení počtu výroben o 82 % a nárůstu skupin sdílení o tři čtvrtiny. Stejně jako v srpnu, tak i v září byl největší zájem o sdílení elektřiny v rámci jedné nebo více vlastních nemovitostí. Tento režim představoval konkrétně 37 % ze všech nově uzavřených smluv.</p>
<p>Celkové množství uzavřených smluv poroste podle EDC díky přibývajícímu počtu registrací i v dalších měsících. Vzhledem k podzimnímu období, které se přirozeně vyznačuje nižší výrobou z fotovoltaických elektráren, se však postupně předpokládá klesající podíl sdílené elektřiny. <em>„Výraznější nárůst, stejně jako registrace energetických společenství, pak očekáváme s příchodem jara,“</em> doplnil P. Kusý</p>
<p><em>„Sdílení elektřiny v rámci komunitní energetiky umožňuje domácnostem, firmám a krajům snižovat náklady na energie, zvyšovat jejich energetickou nezávislost, přináší úspory a zároveň přispívá k lepšímu životnímu prostředí. Abychom zájemcům vše co nejvíce usnadnili, připravili jsme desatero rad a tipů, které poradí, jak se sdílením začít, na co si dát pozor a na koho se obrátit. Vydali jsme také rozsáhlý e-book, který zájemce detailně provede celým procesem sdílení,“</em> říká ministr průmyslu a obchodu Lukáš Vlček s tím, že společně s webem www.jaksdiletenergii.cz, více než stovkou energetických poradců a linkou 1212, tvoří tyto informační materiály rozsáhlou Energetickou poradenskou síť Ministerstva průmyslu a obchodu.</p>
<p>Rostoucí počet zájemců o sdílení elektřiny se v září výrazněji projevil i v aktivitách provozovatelů distribučních soustav – ČEZ Distribuce, EG.D a PREdistribuce –, kteří všem registrovaným u EDC zdarma instalují chytré elektroměry. <em>„Počet výjezdů techniků distribučních společností se oproti srpnu více než ztrojnásobil. Z celkových 2050 žádostí úspěšně zrealizovali 1346. Stále však platí, že přibližně ve třetině případů se setkali s překážkami, které instalaci chytrého elektroměru znemožnily,“</em> uvedl Marian Rusko, předseda Rady Českého sdružení regulovaných elektroenergetických společností, s tím, že elektroměrové rozvaděče jsou ve vlastnictví majitelů nemovitostí a distributor není oprávněn zasahovat do elektroinstalace cizího majetku. Jejich případnou úpravu musí zajistit odborná instalační firma na základě žádosti majitele.</p>
<p><em>„Před sjednáním termínu výměny elektroměru si zájemci o sdílení musejí ověřit, že splňují technické náležitosti podle takzvaných připojovacích podmínek svého distributora. Ty naleznou na jeho webových stránkách a distributor na ně odkazuje rovněž v rámci e-mailové komunikace ohledně realizace výměny,“ </em>připomněl M. Rusko.</p>
<p>EDC aktuálně funguje v tzv. dočasném řešení. To umožňuje sdílení elektřiny v rámci komunitní energetiky mezi aktivními zákazníky, výrobci elektřiny a v rámci energetických společenství. V průběhu druhé poloviny roku 2026 se počítá se zahájením plného provozu, který nabídne nové možnosti sdílení elektřiny a současně rozšíří funkce EDC do dalších oblastí moderní energetiky, jako jsou akumulace, flexibilita nebo agregace.</p>
        </div>
    </div>
</section>