<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Co je potřeba vědět před instalací fotovoltaiky na bytových domech</h1>
            <p><strong>Praha 3. leden 2025</strong> – <strong>Fotovoltaické elektrárny se v Česku stále častěji zabydlují na střechách bytových domů. Mnoho sdružení vlastníků jednotek (SVJ) a bytových družstev (BD) s nimi ale stále ještě váhá. Pojďme si proto projít, co všechno je dobré vědět a zvážit před definitivním rozhodnutím.</strong></p>
            
<p>Jedním z důvodů rostoucího zájmu o fotovoltaické elektrárny na bytových domech je vhodnější nastavení dotačního titulu Nové zelené úsporám, kde lze čerpat až 50% dotaci předem (tedy před započetím instalace). Za rostoucí poptávkou stojí ale i zjednodušení schvalovacího procesu, kdy dnes stačí k nainstalování fotovoltaiky na bytový dům souhlas nadpoloviční většiny majitelů bytových jednotek.</p>
<p><strong>Ze střechy rovnou do bytu</strong><br /> <em>„Hlavní novinkou je ale od loňského léta možnost využívat vyrobenou energii z fotovoltaické elektrárny nejen ve společných prostorách bytového domu, ale i přímo v jednotlivých bytových jednotkách,“ </em>popisuje René Milota ze společnosti Acetex.</p>
<p>Umožňuje to novela zákona LEX OZE II a spuštění Elektroenergetického datového centra (EDC). Elektřinu vyrobenou na střeše bytového domu tak mohou jeho obyvatelé využívat i přímo ve svých bytech, a to bez dodatečných nákladů. Připojení k EDC je totiž zdarma.</p>
<p>Díky možnosti využití vlastní energie přímo jednotlivými domácnostmi tak instalace FVE na střeše bytového domu dává mnoha družstvům a společenstvím ještě větší smysl.</p>
<p><strong>Čím větší baterie, tím větší úspory</strong><br /> Aby majitelé bytů instalací FVE na střeše domu pořádně ušetřili za energii, je důležité vybavit systém baterií. Lapidárně, ale přitom dosti přesně řečeno, čím větší tato baterie bude, tím více peněz obyvatelé domu ušetří. Bez akumulátoru ušetří majitelé bytů jen 20 až 25 % nákladů za energie, zatímco s baterií 50 až 90 %, právě v závislosti na jeho kapacitě a změně tarifu z fixních cen na spotové.</p>
<p>Přespříliš vysokých nákladů na FVE kvůli velké baterii se přitom nemusejí družstva a společenství obávat, neboť na ně se u bytových domů vztahuje vysoká dotace.</p>
<p><strong>K čemu je bateriové úložiště</strong><br /> Doplnění fotovoltaického systému o akumulátor má veliký význam pro skutečně chytré využívání vyrobené elektřiny. Většina energie se totiž vyrobí během dne, kdy je spousta rodin ovšem mimo domov, a elektřinu tam tak příliš nepotřebují. Akumulátor obyvatelům domu tedy umožní vyrobenou elektřinu si nastřádat na čas, kdy ji skutečně potřebují.</p>
<p>Jestliže se akumulátor zcela naplní, přebytečná elektřina odchází do distribuční sítě, kde je ovšem vykoupena za nízkou cenu, což se nevyplatí. Ideálně navržený systém je takový, jenž umožňuje majitelům jednotek využít veškerou vyrobenou elektřinu ke svým potřebám.</p>
<p><em>„Snahou je vše spotřebovat v nemovitosti, proto je lepší větší úložiště, a je tu také možné využití nabíječky na elektrická auta,“</em> říká Yveta Sammon ze společnosti Somi.</p>
<p>Odborníci rovněž doporučují doplnit fotovoltaiku o systém ohřevu užitkové vody.</p>
<p>Jako nejlepší varianta se pak jeví instalace tzv. chytrého energetického managementu, jenž se sám v závislosti na chování obyvatel domu naučí, jak se získanou energií nejlépe nakládat. Systém pomocí umělé inteligence pak sám určuje, kolik energie se má ukládat v baterii, kolik formou ohřátí vody, a to vše s ohledem na spotové ceny a předpověď počasí.</p>
<p>Podle odborníků může při využití obchodování na spotu a inteligentního energetického managementu úspora na bytovou jednotku dosáhnout výšky 6 až 10 tisíc korun ročně. Návratnost investice do celého systému je pak v ideálním případě nižší než pět let.</p>
<p><strong>Ne každý dům je pro FVE vhodný</strong><br /> Ačkoli se někdy může zdát, že prakticky všechny bytové domy mohou mít svou vlastní fotovoltaickou elektrárnu, není tomu tak. Rozhodování družstva či společenství musí nutně předcházet posouzení vhodnosti domu pro instalaci FVE, jež je založeno na odhadu výše úspor i návratnosti investice. Důležitou částí takového posudku je samozřejmě i zvážení veškerých bezpečnostních rizik, zejména statických a požárních.</p>
<p>Toto posouzení nabízejí už některé firmy zdarma, nezávazně.</p>
<p><em>„Férová firma by měla společně se zástupci SVJ či bytového domu zdarma ověřit, zda je dům technicky na instalaci fotovoltaiky způsobilý, zjistit spotřebu energií v domě a v případě potřeby zajistit studii připojitelnosti fotovoltaiky do distribuční sítě,“</em> popisuje Milota.</p>
<p>Teprve až po tomto posouzení má smysl nechat si dělat návrh řešení pro daný bytový dům. S návrhem technického řešení, harmonogramem prací, rozpočtem a způsobem využívání nových technologií v rámci společných prostor a bytových jednotek může představenstvo předstoupit před vlastníky bytových jednotek či ostatní členy družstva na schůzi.</p>
<p><strong>Výběr vhodné firmy je jedním z hlavních klíčů k úspěchu</strong><br /> Firmy, které mají praktické zkušenostmi s instalacemi fotovoltaických systémů na bytové domy, jistá úvodní zdlouhavost před definitivním podpisem smlouvy nepřekvapí, ale naopak s ní zcela realisticky počítají a jejich zástupci jsou v případě zájmu schopni na schůzích BD a SVJ vysvětlit výhody i případné nedostatky instalace FVE na střeše domu.</p>
<p>Zkušené firmy rovněž počítají s tím, že každý vchod domu potřebuje mít svůj vlastní fotovoltaický systém s jedním nebo více střídači, aby majitelé bytů z jednoho vchodu mohli využívat elektřinu osvobozenou od regulované části ceny elektrické energie, tedy distribučních poplatků.</p>
<p>Mělo by být rovněž samozřejmostí, že vybraná firma zařídí pro celý bytový dům vše na klíč.</p>
<p><strong>Jak dům na instalaci FVE připravit</strong><br /> Majitelé bytových jednotek či členové družstva se mohou při rozhodování o pořízení FVE ptát, jak bude třeba jejich dům na instalaci nové technologie připravit. <em>„Příprava střechy na aplikaci fotovoltaických panelů si žádá důkladné posouzení statiky a požární odolnosti střešního pláště, aby byla zajištěna maximální bezpečnost. Zároveň je však třeba zjistit od památkářů, jaké jsou limity pro vzhled budovy,“</em> upozorňuje Jiří Novák ze společnosti V-systém elektro, Saint-Gobain.</p>
<p>Kromě jiného bude třeba dopředu zjistit, v jakém stavu jsou páteřní rozvody elektrické sítě a zda odběrné místo splňuje parametry vyžadované distributorem. „V neposlední řadě je třeba mít vyřešené také zemnění v okolí fotovoltaických panelů, tedy hromosvodnou soustavu,“ dodává.</p>
<p>Vlastní instalace fotovoltaických panelů závisí na mnoha faktorech. Počínaje místem instalace přes možnosti transportu materiálu a množství pracovníků. <em>„Instalace menšího zdroje do 10 kWp, tedy zhruba 20 fotovoltaických panelů, by nicméně neměla zabrat více než jeden den,“ </em>uzavírá Novák.</p>
<p>Zdroj: novinky.cz , 3. 1. 2025, Jana Nesvadbová</p>
        </div>
    </div>
</section>