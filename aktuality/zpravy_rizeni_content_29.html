<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Jak se nakonec změní dotace na domácí fotovoltaiku. Víme, jak je využít na maximum</h1>
            <p><strong>Praha 27. leden 2025</strong> – <strong>Když začátkem prosince ministerstvo životního prostředí oznámilo, že plánuje omezit dotace na výstavbu domácích fotovoltaických elektráren, spustilo to vlnu kritiky. A to hlavně ze strany instalačních firem, na které tvrdě dolehl propad poptávky od majitelů rodinných domů. Když se k tomu přidá omezení podpory ze strany státu, bude to prý pro ně likvidační. Dotace ještě před rokem činily až 200 tisíc korun, pak 160 tisíc a v prosinci ministerstvo navrhlo 120 tisíc korun. Nakonec je to ale trochu jinak a nová podpora, o kterou bude možné žádat od 20. února, může být i vyšší.</strong></p>
            
<p><strong></strong><em>„Pár týdnů zpátky jsme byli hodně v depresi, ale s ministerstvem se nám podařilo domluvit nové podmínky,“</em> říká Radek Orság, jednatel a ředitel společnosti SolSol, předního dodavatele panelů a dalších komponentů k fotovoltaickým elektrárnám na český trh. Základní dotace na domácí elektrárny sice klesla až na 100 tisíc korun, jsou ale způsoby, jak si lze tuto podporu o desítky tisíc korun navýšit.</p>
<p>Navýšení lze dosáhnout různými kombinacemi s dalšími opatřeními, jako je například zateplení domu, za něž je možné získat až 60 tisíc korun. To zároveň tlačí žadatele o dotaci do komplexních opatření a úspor, což je přesně to, čeho chce stát dosáhnout.</p>
<p>A pak je tu také možnost získat 40 tisíc korun navrch za zapojení domácí elektrárny do sdílení elektřiny, za předpokladu, že je systém opatřen chytrým řízením. To lze podle dodavatelů jednoduše zařídit, chytré řízení už bývá standardní součástí fotovoltaických elektráren. Podmínkou je zapojení se do systému komunitní energetiky pomocí registrace u Elektroenergetického datového centra (EDC), což by také nemělo být nic složitého. U toho bude stát zároveň sledovat, jestli skupina sdílení skutečně vykazuje nějaké přenosy elektřiny. Na množství nezáleží, stačí, když bude nenulové. Tím se má zajistit, aby sdílení nezůstalo jen na papíře.</p>
<p>Že registrace u EDC není problém, dokazuje i více než 13 tisíc účastníků, kteří se od jeho spuštění loni v srpnu do systému registrovali. <em>„Otázkou ovšem je, jak chce stát tu kvalitu chytrého řízení kontrolovat, navíc když se dotace vyplácí předem,“</em> zamýšlí se Orság. Právě vyplácení podpory předem je také zásadní novinkou.</p>
<p>Za každý kWp výkonu solární elektrárny může žadatel obdržet 10 tisíc korun a stejnou částku získá i za každou kWh kapacity baterie. V celkovém součtu ale stále platí, že lze dostat maximálně 100 tisíc korun, respektive 140 tisíc korun v případě chytrého řízení a sdílení.</p>
<p>A komu by se nechtělo do sdílení, tedy například posílání elektřiny známému či v rámci energetické komunity, lze systém zapojit i do takzvaného poskytování flexibility, tedy schopnosti přizpůsobit výrobu nebo spotřebu elektrické energie aktuálním potřebám sítě, aby byla zajištěna její stabilita. K tomu dochází přes takzvaného agregátora, společnost, která organizuje a spravuje flexibilitu poskytovanou jednotlivými zdroji a nabízí ji na trhu s elektřinou nebo provozovatelům přenosových a distribučních soustav.</p>
<p>Povinnou součástí podporovaného fotovoltaického systému je také bateriový systém na ukládání přebytků vyrobené elektřiny, kterou nelze hned spotřebovat. A zatímco v prosinci ministerstvo životního prostředí navrhovalo omezit maximální podporovaný výkon elektrárny, kdy nad pět kWp instalovaného výkonu už se další kWp neměly dotovat, v nově předložených podmínkách tato hranice padla. Ministerstvo tak ustoupilo kritikům, kteří v ní viděli překážku právě pro sdílení elektřiny.</p>
<p><em>„Zvýšená podpora o 40 tisíc korun v případě zapojení do sdílení vyrobené energie a využívání chytrého řízení je dobrou zprávou pro zájemce o fotovoltaiku, pro rychlejší rozvoj komunitní energetiky i pro efektivnější využívání obnovitelných zdrojů energie obecně,“</em> hodnotí René Milota, jednatel společnosti Acetex, dodavatel fotovoltaiky.</p>
<p>Existuje ale velice úzké hrdlo pro využití sdílení elektřiny a tím je možnost přetoků elektřiny do veřejné sítě. <em>„Spousta zdrojů nemá od distributorů přetoky povolené, což je zásadní překážka pro sdílení. Bez smlouvy na přetok nemůžete sdílet,“</em> upozorňuje Orság.</p>
<p>Zdroj: hn.cz , 27. 1. 2025, Viktor Votruba</p>
        </div>
    </div>
</section>