<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Energetika se mění a bude se měnit</h1>
            <p><strong>Praha 20. únor 2025</strong> – <strong>Elektroenergetické datové centrum (EDC) vzniklo 13. 12. 2023 poté, co potřebná legislativa spatřila „světlo světa“. Zatímco zhruba první polovina loňského roku byla ve znamení přípravných prací, od začátku července byla zprovozněna infolinka a od 1. 8. 2024 začalo přijímání registrací zájemců o sdílení elektřiny. Jak EDC funguje dnes a jaké jsou jeho úkoly, o tom jsme hovořili s Petrem Kusým, předsedou představenstva.</strong></p>
            
<p><strong>Jaké byly začátky EDC?</strong></p>
<p>EDC vzniklo jako digitální technické řešení, které má České republice umožnit přechod k moderní decentralizované elektroenergetice. Jeho hlavním úkolem je zajišťovat sběr dat v energetice, jejich standardizaci a sdílení, tedy činnost, která je podstatná pro rozvoj komunitní energetiky. Zjednodušeně si elektrizační soustavu lze představit jako nádobu, do které elektřina přitéká a zároveň se z ní odebírá. Hlavní výzvou je, aby se suma všech přítoků rovnala sumě odběrů v každém okamžiku. Ukazatelem vyrovnané bilance je pak frekvence sítě, která v době přebytku stoupá a při nedostatku klesá. Role EDC pro udržení vyrovnané bilance při bezproblémovém, přehledném a spravedlivém fungování komunitní energetiky je nenahraditelná. EDC zprostředkovává získaná data obchodníkům, distributorům i správci přenosové soustavy a zajišťuje tok dat o sdílení elektřiny tak, aby bylo mimo jiné jasné, kolik elektřiny jednotliví samovýrobci vyrábějí a kolik jí dají k dispozici pro sdílení ostatním účastníkům trhu. EDC má čtyři akcionáře, což jsou distributoři ČEZ Distribuce, PREdistribuce, ED.G a provozovatel přenosové soustavy společnost ČEPS, a z počátku využívala jejich kapacity, zejména v oblastech core byznysu. Do budoucna je cílem EDC vybudovat si tyto kapacity samostatně.</p>
<p><strong>Jaký ještě bude okruh vaší činnosti?</strong></p>
<p>Jsme napojeni na provozovatele přenosové soustavy a distribučních sítí v ČR a s postupným rozšiřováním našich služeb poroste i naše role v rámci jejich provozu. Budeme řešit zejména správu dat a jejich výměnu mezi výše uvedenými provozovateli energetických sítí. EDC se ale nerovná sdílení, to je jen první krůček. V plném provozu rozšíříme své služby hlavně do oblastí akumulace a agregace flexibility, tedy množství energie, kterou i zákazníci budou moci nabízet energetické síti. Z dalších služeb pak za zmínku stojí například tzv. síťový semafor. Jde o nástroj, který bude jakousi maticí informací pro distributory a ČEPS, aby měli dostatek informací k řízení sítě. Ten červený či zelený puntík semaforu bude vycházet z analýzy množství dat o výrobě a spotřebě v daném okamžiku a bude konkrétně upozorňovat na možné problémy a různé stavy v soustavě, bilanční přípravu provozu a další věci.</p>
<p><strong>Čili z toho budou těžit i ti, kteří nejsou zaregistrovaní ke sdílení?</strong></p>
<p>Určitě. Správné vyhodnocení dat bude mít přímý vliv na zajištění bezpečnosti dodávek elektřiny pro všechny. A my předpokládáme, že s novými elektroměry množství dat významně naroste. Doposud bylo zdrojů málo a řízení tak bylo snazší. Nyní, když se toky energie výrazně mění, je potřeba je centralizovat a řídit. EDC bude zajišťovat všem účastníkům trhu údaje tak, aby byli schopni vyhodnotit a optimalizovat provoz energetických sítí a ty spolehlivě fungovaly.</p>
<p><strong>Mohl byste popsat, jak by to řízení mohlo vypadat? V čem bude spočívat?</strong></p>
<p>Distributorům budeme předávat aktuální data o sdílené elektrické energii a později také o nabízených kapacitách v rámci flexibility a agregace. Distribuční společnosti řeší běžně už teď, jakou strategii pro udržení vyrovnané bilance zvolit, co odstavit či vypnout. EDC bude zodpovědné za to, že toky nových dat dotečou k distributorovi v ten moment, kdy je pro tato rozhodnutí potřebuje. </p>
<p><strong>Vrátím-li se ke sdílení, mohl byste vysvětlit, jak vlastně sdílení elektřiny funguje?</strong></p>
<p>Existuje mýtus, že lidé spotřebovávají elektřinu jinde vyrobenou a někam zaslanou, ale ve skutečnosti je to jenom takové bilancování. Sdílení je pouze virtuální hra a nelze na ní postavit energetiku. Určitá část veřejnosti, zejména ta, která sdílí, je nadšená, nicméně ta druhá část, která sdílet nechce a ani se nehodlá do sdílení zapojit, je už nadšená méně. A nechce to samozřejmě ani platit. Hlavní rolí EDC je však pomoc při udržení stabilní rovnováhy a bezpečnosti dodávek. Tohle sice dříve dělali distributoři, ale s narůstajícím množstvím dat by to bylo mnohem komplikovanější a bez centrální evidence dat, tedy EDC by to ani nebylo možné. To by si lidé měli uvědomit. Nikdo neplatí za sdílení, ale za to, že třeba za pět let nebudou výpadky elektrické energie. Ta síť bude výrazně komplikovanější bude existovat neskutečné množství dat a nějaký systém to musí všechno dát dohromady, abychom zajistili přenosové soustavě a distributorům ta data, která k řízení potřebují…</p>
<p><strong>Celý rozhovor vyšel v lednovém čísle časopisu Energie 21.</strong></p>
        </div>
    </div>
</section>