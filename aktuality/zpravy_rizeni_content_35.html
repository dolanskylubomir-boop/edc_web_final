<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Na službách výkonové rovnováhy se dá dlouhodobě vydělávat</h1>
            <p><strong>Praha 17. březen 2025</strong> – <strong>Bouřlivé změny na energetickém trhu, včetně změny zdrojové základny, přinášejí nové příležitosti pro účastníky trhu. Jak funguje celý systém služeb výkonové rovnováhy popisuje v rozhovoru pro All for Power Martin Kašák, ředitel sekce Energetický trh ve společnosti ČEPS, který je hrdý, jak se společně podařilo tento trh za tři roky zmobilizovat a postupně stabilizovat i ceny za poskytované služby, především díky progresivnímu přístupu a razantnímu nárůstu poskytovatelů.</strong></p>
            
<p><strong>Jaký je princip služeb výkonové rovnováhy?</strong></p>
<p>Principem služeb výkonové rovnováhy je zajištovat vyrovnanou výrobu a spotřebu na území České republiky. Jedná se o tři služby, které se „postaru“ nazývají primární regulace, sekundární regulace a terciární regulace. Nově se více používají zkratky FCR, aFRR a mFRR. Každá z těch služeb má jinou rychlost a podle svého určení reagují na to, co se v soustavě děje.</p>
<p><strong>Jde tedy o služby, které fungovaly vždy a teď se pouze akceleroval vývoj?</strong></p>
<p>V podstatě ano. Rozdíl je v zařízeních, které služby poskytují. Dříve to byly hlavně velké elektrárny a teď se dostáváme na úroveň, kdy službu může poskytovat každý, kdo splní nastavené parametry. Proto se dostávají do povědomí širší veřejnosti, i když služby na bilancování soustavy fungovaly vždy.</p>
<p><strong>Jak se regulace změnila s širší nabídkou služeb od různě velkých poskytovatelů?</strong></p>
<p>Dnes funguje trh tak, že každý, kdo má minimálně 1 MW regulačního výkonu, může do služeb vstoupit napřímo. 1 MW může být samostatný zdroj, nebo samostatná spotřeba, nebo se menší zařízení mohou spojit do virtuálního, dnes se spíše říká agregačního, bloku a opět můžou splnit parametry jedné ze tří regulací. Následně reálné řízení funguje u všech bloků stejným způsobem.</p>
<p><strong>Jak velký regulační výkon potřebujete?</strong></p>
<p>Do kladných služeb poptáváme 960 MW a do záporných služeb rámcově 330 MW. Velikost se odvíjí od skladby energetických zařízení v elektrizační soustavě ČR.</p>
<p><strong>Jaký je rozdíl mezi jednotlivými službami?</strong></p>
<p>Primární regulace je velmi rychlá a reaguje na odchylky frekvence do třiceti sekund. Tzn., že zařízení musí být schopné do 30 vteřin změnit výkon v rozsahu, který je nakoupen. Sekundární regulace je automatická služba, která, můžeme s určitou nadsázkou říci, nastupuje po té primární. Dnes má rychlost 7,5 minuty, na konci roku se bude zrychlovat na 5 minut a v síti automaticky vyrovnává odchylky do určité úrovně. Terciární regulace pak má rychlost 12,5 minuty, je manuální (v názvu služby je proto písmeno m – mFRR) a vykrývá nám velké odchylky, když sekundární nestačí.</p>
<p><strong>VĚŘÍME DOMÁCÍM POSKYTOVATELŮM</strong> <strong>Kolik má ČEPS certifikovaných poskytovatelů?</strong></p>
<p>Evidujeme řádově 55 poskytovatelů, kteří nabízejí certifikovaný výkon ve stovkách až tisících megawat. Což je teoretická hodnota. Reálná nabízená hodnota jednotlivých služeb závisí na provozu jednotlivých zařízení. A těchto 55 poskytovatelů má ve svém portfoliu přibližně 1500 různých energetických zařízení. Od poskytovatelů kupujeme v elektronických výběrových řízení 960 MW zvýšení výroby nebo snížení spotřeby a 330 MW snížení výroby nebo zvýšení spotřeby. Efekt do sítě je stejný. Je pak na poskytovatelích, jak mohou svá zařízení v jednotlivých ročních obdobích využívat a co nám mohou do služeb nabídnout.</p>
<p><strong>Je nějaká horní hranice, kterou může jeden poskytovatel dodat?</strong></p>
<p>Ano, je nastavená na 99 MW, aby se udržela rozumná úroveň bezpečnosti. U primární regulace pak jde o 25 MW, aby nedošlo k masivnímu výpadku, když se s nějakým zdrojem/blokem něco stane.</p>
<p><strong>Jak často se stává, že požadovaný výkon nedostanete?</strong></p>
<p>I takové případy se občas stávají, nicméně se jedná o nízké jednotky MW. V drtivé většině jde o standardní výkyvy technického rázu, například při poruše elektrárny. V žádném případě se nejedná o rizikové stavy zajištění služeb, které mohou ohrozit bezpečnost provozu elektrizační soustavy. Na druhou stranu si jsme vědomi, že decentralizace energetiky zvyšuje tlak na regulační výkony a snažíme se celý systém SVR neustále rozvíjet. Mj. tím, že do něj lákáme další poskytovatele.</p>
<p><strong>Jaký objem služeb nakupujete doma a v zahraničí?</strong></p>
<p>Záleží na typu regulace. Primární regulaci můžeme nakupovat i ze zahraničí s tím, že 30 % objemu musí být koupeno na území České republiky. Zbytek záleží na ceně. Dlouhodobě se nákup na území ČR pohybuje mezi 50-60 %.</p>
<p><strong>Dá se čekat pohyb spíše k větším objemům nebo naopak?</strong></p>
<p>Věříme tomu, že budeme naopak nakupovat více doma. Bude to záviset na tom, kolik hráčů v systému bude fungovat. Osobně si myslím, že i díky masivní výstavbě nových zdrojů a třeba i plánům na bateriová úložiště, by mohly služby zlevnit a být tak konkurenceschopné zahraničním poskytovatelům. Pokud jde o sekundární regulaci, zatím kupujeme celý objem na území ČR, ale máme připravený projekt, který umožní nákup ze zahraničí od 3. září letošního roku.</p>
<p><strong>Kolik budete nakupovat na domácím trhu?</strong></p>
<p>Legislativa bude garantovat domácím poskytovatelům sekundární regulace 50 % objemu, tedy 50 % budeme nakupovat na území ČR. Padesát procent pak můžeme koupit v zahraničí, když bude volná přeshraniční kapacita a nabídky budou cenově výhodnější. To je důležitá podmínka, protože už teď je minimálně z třetiny roku přeshraniční kapacita vyprodaná. A pokud bude přeshraniční kapacita na silovou elektřinu vyprodaná, kupujeme sto procent na území České republiky.</p>
<p><strong>A terciární regulace?</strong></p>
<p>Tam kupujeme všechno na území ČR a prozatím není zahájen projekt na mezinárodní propojení.</p>
<p><strong>STABILNÍ CENY</strong> <strong>Když se podíváte na celý systém SVR, máte obavu z konce velkých zdrojů? Nebo už je systém tak robustní, že to v pohodě ustojí…</strong></p>
<p>Složitá otázka. Záleží, jak rychle budou z trhu velké zdroje odcházet. Pokud by odcházely z trhu hodně rychle, budeme muset vykupovat na maximum. A to může samozřejmě vést k cenovému výkyvu. Pokud budou odcházet postupně a do systému naopak přibydou další poskytovatelé, tak to bude bez problému.</p>
<p><strong>Kolik za služby výkonové rovnováhy ČEPS platí?</strong></p>
<p>Pokud to vezmu v absolutních číslech, tak každý rok méně. V roce 2022 jsme zaplatili 17 miliard, tento rok však byl ovlivněn energetickou krizí. V roce 2023 se jednalo o cca 14 miliard a loni 7,5 miliardy. A podobnou částku čekáme i letos.</p>
<p><strong>Znamená to, že se trh uklidnil a stabilizoval?</strong></p>
<p>Přesně tak. Stabilizovala se cena silové elektřiny a objevili se noví poskytovatelé.</p>
<p><strong>Jaká je střednědobá predikce cen?</strong></p>
<p>Odhadujeme, že půjdou dolů díky nárůstu konkurence. Očekávám, že postupně se nastaví dlouhodobá tržní rovnováha, abychom získávali kvalitní služby za smysluplné ceny pro nás i poskytovatele. Kolik tyto ceny budou, je teď těžké odhadovat.</p>
<p><strong>Jak si ověřujete kvalitu služeb?</strong></p>
<p>Když pominu počáteční certifikaci, kde musí poskytovatel splnit jasně dané parametry, aby mohly poskytovat, tak máme zároveň od všech poskytovatelů, které nám poskytují služby, k dispozici dlouhodobá měření. Víme, jak reagují na naše požadavky a podle toho poznáme, jestli je služba kvalitní nebo ne. A při každé aktivaci vyhodnocujeme, jestli byla služba správně provedena nebo ne.</p>
<p><strong>Jak se podařilo do systému integrovat agregační bloky?</strong></p>
<p>Z hlediska služeb nevidím kvalitativní rozdíl mezi agregačním blokem a velkou elektrárnou. Je to jen náročnější administrativně, protože musíte sbírat data od více zdrojů a připojovat nové subjekty. Můžeme říci, že integrace proběhla zdárně.</p>
<p><strong>Neděsí vás z pohledu nárůstu byrokracie zapojení domácností do SVR?</strong></p>
<p>Neděsí, ale bude to náročnější, protože se budou skládat stovky až tisíce domácností, aby daly dohromady požadovaný výkon. I proto vzniká Energetické datové centrum, které bude rozvoji energetiky pomáhat.</p>
<p><strong>Jaký je potenciál výkonu na nízkém napětí?</strong></p>
<p>Stovky megawatt výkonu, ale proti tomu jde velká administrativní náročnost. I tak máme informace, že do toho někteří agregátoři půjdou a pro nás je to určitě zajímavý potenciál výkonu. A věřím, že už v prvním kvartálu se dočkáme agregačních bloků, které budou složené jenom z domácností.</p>
<p><strong>Staří energetici skřípou zuby, když slyší o mařičích energie, jaký je váš postoj?</strong></p>
<p>My jsme z principu technologicky neutrální. Pokud to legislativa umožňuje a zařízení splní podmínky, mohou ve službách výkonové rovnováhy fungovat.</p>
<p><strong>MARTIN KAŠÁK</strong><br /> Ředitel sekce Energetický trh ve společnosti ČEPS Martin Kašák působí v oblasti energetiky od roku 2002, kde se v různých pozicích věnuje především oblasti regulace a pravidel trhu. Vystudoval Elektrotechnickou fakultu na Českém vysokém učení technickém. Od roku 2016 je ve společnosti ČEPS odpovědný za Energetický trh, kam spadá zajištění přenosových služeb, podpůrných služeb a rozvoj energetických trhů a dispečinku. V minulosti působil na Energetickém regulačním úřadě jako zástupce ředitele odboru elektroenergetiky, následně ve společnosti ČEZ jako expert legislativy a trhu v zahraničních akvizicích a oblastech plynárenství a teplárenství. Před nástupem do společnosti ČEPS působil ve společnosti ČEPS Invest jako ředitel sekce Správa společnosti.</p>
<p>Zdroj: All For Power, 17. 3. 2025, Petr Svoboda</p>
        </div>
    </div>
</section>