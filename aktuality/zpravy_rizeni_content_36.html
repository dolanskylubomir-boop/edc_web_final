<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Pozor na mýty o sdílení elektřiny. Skoro 40 procent lidí si myslí, že si ji mohou nechat na později</h1>
            <p><strong>Praha 21. březen 2025</strong> – <strong>Sdílení přebytků elektřiny z vlastní fotovoltaické elektrárny bývá výhodnější než její prodej dodavateli energie. Ani při sdílení se ale lidé nevyhnou poplatkům za distribuci a obnovitelné zdroje.</strong></p>
            
<p>Do sdílení elektřiny se v Česku zapojilo už více než 14 tisíc odběrných míst a přes pět tisíc výrobců – většinou majitelů domácích fotovoltaických elektráren. <em>„Poptávka po sdílení energií předčila naše očekávání,“ </em>říká Jan Zápotočný, místopředseda představenstva společnosti E.ON Energie, která je v tuzemsku druhým největším dodavatelem elektřiny. I více než půl roku od spuštění sdílení energií ale v Česku stále přetrvává spousta mýtů a polopravd o tom, jak sdílení funguje. Dokládá to průzkum, který si nechal E.ON udělat.</p>
<p>Jedním z nejčastějších omylů, kterého se lidé dopouští, je představa, že sdílenou elektřinu mohou využít kdykoliv. Tedy například během dne si ji vyrobit ze solárních panelů na chatě a večer spotřebovat ve městském bytě. <em>„Tento mýtus je velmi nebezpečný, protože by se kvůli němu zákazníci mohli pustit do sdílení a pak být zklamaní,“ </em>uvádí Zápotočný. Podle průzkumu provedeného agenturou Talk Group na tisícovce lidí v Česku tomuto mýtu věří téměř 37 procent dotázaných. Ve skutečnosti ale musí k výrobě a spotřebě elektřiny docházet zároveň, a to v rámci patnáctiminutového intervalu. Pokud by chtěli lidé elektřinu využít později, museli by do systému zapojit i bateriové úložiště.</p>
<p>Dále si mnozí lidé myslí, že k tomu, aby se mohli zapojit do sdílení elektřiny, musí mít na svých střechách fotovoltaické panely. <em>„Myslí si to 23 procent oslovených, je to ale nesmysl,“</em> upozorňuje Zápotočný.</p>
<p>Kupodivu více než 84 procent dotázaných naopak nevěří tomu, že se na odměně za odebranou elektřinu v rámci sdílení mohou odběratelé a výrobci domluvit. V tom se opět mýlí. <em>„Je to čistě na domluvě mezi výrobcem a odběrateli. Záleží na nich, zda a co si budou za elektřiny vyplácet. Může jít i o protislužbu, klidně o vajíčka,“ </em>říká Šárka Fialová, vedoucí podpory a obslužných procesů B2B E.ON.</p>
<p>Pro sdílení elektřiny je potřeba se registrovat u Elektroenergetického datového centra (EDC). Následně provozovatel distribuční soustavy namontuje průběhové měření . Ze zákona to musí udělat zdarma a do tří měsíců. Ke sdílení je dále nutné stanovit princip, na základě kterého se bude sdílená elektřina rozdělovat. Slouží k tomu takzvaný alokační klíč, který odběratelům určuje podíly.</p>
<p><em>„Změna alokačního klíče je možná každý měsíc,“</em> podotýká Fialová, která zákazníkům doporučuje, aby se svými podíly na sdílení aktivně pracovali, tak aby co nejvíce odpovídaly aktuálním potřebám zapojených odběratelů. <em>„Mohou si je měnit třeba i podle ročních období,“ </em>dodává Fialová.</p>
<p>Výhodou sdílení je bezesporu úspora nákladů na elektřinu pro ty, kteří ji spotřebovávají, a možnost výdělku jejích výrobců. Bývá to výhodnější než například prodávat své přebytky dodavatelům elektřiny – například E.ON ji nyní od zákazníků s výrobou do 50 kW instalovaného výkonu vykupuje za 300 Kč/MWh.</p>
<p>Podstatné také je, že ani při sdílení elektřiny se lidé nevyhnou poplatkům za distribuci a obnovitelné zdroje energie. Ve výsledku tedy šetří jen na silové elektřině, která tvoří zhruba polovinu koncové ceny elektřiny.</p>
<p>Velcí dodavatelé energií, jako ČEZ a nově i E.ON, nabízí bezplatné poradenství se sdílením. E.ON s touto službou přichází nově a na rozdíl od ČEZ ji nabízí nejen svým zákazníkům, ale všem. Věří, že si tím může nové klienty získat. Svým zákazníkům navíc nabízí i přehledné čtvrtletní reporty o sdílení a technickou podporu.</p>
<p>Zdroj: hn.cz , 21. 3. 2025, Viktor Votruba</p>
        </div>
    </div>
</section>