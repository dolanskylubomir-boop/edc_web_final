<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Tisícům českých solárníků hrozí pokuty</h1>
            <p><strong>Praha 8. duben 2025</strong> – <strong>Soláry na střechách se můžou jejich majitelům také pěkně prodražit. Desítkám tisíc těch, kdo si je pořídili s vidinou výrazných úspor za elektřinu, totiž budou od července hrozit pokuty v řádech stovek korun měsíčně za neoprávněné přetoky do sítě.</strong></p>
            
<p><em>„Většina fotovoltaik registrovaných do konce loňského roku má jeden kombinovaný EAN kód, pokud majitelé sami nepožádali o jeho rozdělení,“</em> uvedla Alice Horáková ze Skupiny ČEZ.</p>
<p>Od 1. července ale musí mít podle legislativy EAN kódy dva: spotřební a výrobní. U druhého jmenovaného navíc mají majitelé povinnost domluvit se s vybraným obchodníkem, že převezme odpovědnost za takzvanou odchylku. To je rozdíl mezi plánovanou a skutečnou výrobou, který je zpoplatněn.</p>
<p><em>„Bez tohoto kroku nelze elektřinu prodávat ani sdílet. Týká se to ale i těch, kdo přetoky smluvně povolené nemají. Všem, kdo si obchodníka nesjednají, hrozí riziko neoprávněné dodávky do sítě,“</em> dodala Horáková.</p>
<p>Její společnost v té souvislosti oslovila šedesát tisíc svých klientů, kterých se to týká. Zhruba třetina přitom nereagovala. <em>„Náš odhad pro celý trh je, že se to týká desítek tisíc domácností, nicméně konkrétní čísla mají vždy jednotliví dodavatelé,“</em> sdělila Novinkám.</p>
<p><em>„Klienty oslovujeme vždy e-mailem, přičemž způsob komunikace se odvíjí od toho, zda už měli sjednánu smlouvu na výkup elektřiny. Pokud ano, administrujeme u nich přechod smlouvy na nový výrobní EAN,“</em> popsal postup serveru iDnes Lubomír Budný ze společnosti E.ON.</p>
<p>Zajištění dodavatele ovšem může trvat i déle než měsíc. <em>„S blížícím se termínem navíc lze očekávat, že dodavatelé budou těmito žádostmi zahlceni. Není tedy dobré to nechávat na poslední chvíli,“</em> upozornil generální ředitel ČEZ Prodej Tomáš Kadlec. Ne vždy také musejí dodavatelé energií žádostem vyhovět.</p>
<p><strong>Je třeba sehnat obchodníka</strong></p>
<p>Majitelé fotovoltaik by si tedy měli ověřit, zda mají už přidělený nový výrobní EAN. Ti, kdo připojovali své solární panely po 1. červenci 2024, ho dostali už ve smlouvě. Těm, kteří instalovali fotovoltaiku před tímto datem, poslal výrobní EAN jejich distributor.</p>
<p><em>„Pokud si ale někdo myslí, že výrobní EAN nemá, doporučujeme, aby kontaktoval distributora nebo celou věc řešil se svým obchodníkem, tedy dodavatelem elektřiny, který převezme odpovědnost za odchylku,“</em> řekla Horáková.</p>
<p>Dodavatelé si mohou určit, zda budou odpovědnost za odchylku přebírat a za jakých podmínek. <em>„Přetoky do sítě povoluje místní distributor, který spravuje elektrickou síť v oblasti, do které daná fotovoltaika spadá. Ten zkontroluje, zda může rezervovaný výkon připojit do sítě, či nikoliv,“</em> píše na svém webu e.on. Při přetížení by totiž mohlo dojít k blackoutu, tedy výpadku dodávek.</p>
<p>Například ČEZ tak zajišťuje převzetí odpovědnosti za odchylku pro výrobní EAN pouze pro své zákazníky, kteří od něj odebírají elektřinu v odběrném místě, ve kterém mají fotovoltaiku připojenou.</p>
<p>Zdroj: novinky.cz , 8. 4. 2025, Pavel Cechl</p>
        </div>
    </div>
</section>