<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Množství sdílené elektřiny v Česku překročilo hranici 10 GWh. Zájem domácností i firem dál roste</h1>
            <p><strong>Praha 26. květen 2025</strong> – Statistiky Elektroenergetického datového centra (EDC) zaznamenaly v dubnu další zásadní milník. Češi si mezi sebou od zahájení sdílení v loňském srpnu vyměnili již více než 10 GWh. Celkový objem sdílené elektřiny dosáhl k 30. dubnu konkrétně 10,9 GWh. To je pro představu množství, jež by vystačilo na roční provoz více než 3300 elektromobilů s průměrným nájezdem.</p>
            
<p><em>„V porovnání s březnem se objem sdílené elektřiny v dubnu zvýšil o více než 150 % na 4 676,70 MWh a od začátku roku tak pokračuje v prudkém nárůstu. Celkových více než 10 000 MWh sdílené energie znamená, že se tisíce lidí naučily nejen vyrábět, ale i chytře spotřebovávat elektřinu napříč komunitami a regiony,“</em> uvedl Petr Kusý, předseda představenstva EDC.</p>
<p>K rostoucím hodnotám pomáhá podle EDC nejen příznivé počasí, ale především kontinuální růst počtu zájemců o sdílení elektřiny, který trvá již od srpna loňského roku. Celkový počet registrací vzrostl za poslední měsíc o více než dva tisíce a ke konci dubna dosáhl 22 880.</p>
<p><em>„Výrazný nárůst pozorujeme i v počtech výrobních a odběrných míst. Jejich množství se od začátku roku téměř zdvojnásobilo a ke konci dubna tak bylo do systému EDC zapojeno 11 096 výrobních (EANd) a 15 549 odběrných (EANo) míst,“</em> informoval P. Kusý.</p>
<p>V rámci skupin sdílení pak EDC k 30. dubnu eviduje nejvíce takzvaných aktivních zákazníků (11 112), za nimi následuje 543 bytových domů a 24 energetických společenství, jejichž registrace je však administrativně náročnější a zahrnuje i evidenci u Energetického regulačního úřadu (ERÚ). <em>„Vzhledem k tomu, že ERÚ těchto společenství eviduje aktuálně již několik desítek, očekáváme v následujících týdnech výrazný nárůst i v této skupině sdílení,“</em> uzavřel P. Kusý.</p>
        </div>
    </div>
</section>