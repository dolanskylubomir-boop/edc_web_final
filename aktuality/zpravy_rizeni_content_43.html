<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Stovkám českých domácností se může od 1. srpna zastavit sdílení elektřiny</h1>
            <p><strong>Praha 28. červenec 2025</strong> – Elektroenergetické datové centrum (EDC) vyzývá registrované zájemce o sdílení, aby si zkontrolovali, že mají uzavřenou tzv. smlouvu o odpovědnosti za odchylku. Z více než 27 tisíc registrací eviduje EDC chybějící smlouvu u zhruba 350 subjektů. U všech bez platné smlouvy dojde od 1. srpna k zastavení možnosti sdílet vyrobenou elektřinu, případně k finančním sankcím ze strany distributorů. Důvodem je změna v energetickém zákoně, která nově vnímá tento nedostatek jako neoprávněnou dodávku elektřiny do sítě.</p>
            
<p><em>„Všem účastníkům sdílení bez uzavřené smlouvy odešel již 16. června e-mail s upozorněním a stejná výzva je i na našich webových stránkách. Zhruba polovina oslovených zareagovala a smlouvu již uzavřela. Ke konci července tak i s novými registracemi evidujeme přibližně tři sta padesát sdílejících bez odpovědnosti za odchylku. Všechny jsme na novou povinnost znovu upozornili,“ </em>řekl Petr Kusý, předseda představenstva EDC, a dodal: <em>„Přesto, že to není naše povinnost, opakovaně tak apelujeme na všechny dotčené, aby co nejdříve smlouvu s vybraným obchodníkem uzavřeli a mohli dále nerušeně sdílet. Celý proces je zdarma, není potřeba navštěvovat žádnou pobočku, ale registrace může trvat i několik dní, a proto je třeba jednat rychle.“</em></p>
<p>Povinnost mít uzavřenou smlouvu o odpovědnosti za odchylku sice není nová, ale od 1. srpna jsou výrobci bez smlouvy nově označeni za zdroj neoprávněné dodávky. A takové výrobce je EDC povinno vyčlenit ze systému sdílení elektřiny. <em>„Jakmile je takzvaný výrobní EAN obchodníkem zaregistrován, pozastavené sdílení se automaticky obnoví. Zákazník nemusí v systému EDC nic měnit nebo nám registraci jakkoli dokládat,“</em> upozornil P. Kusý.</p>
<p>Češi v červnu sdíleli rekordních 8,2 GWh elektřiny, čímž celkový objem sdílené energie od spuštění systému přesáhl 25 GWh. Celkový počet registrací k EDC se k 30. červnu vyšplhal na 27 580. Aktuálně je do sdílení zapojeno 21 806 odběrných a 14 734 výrobních míst. Největší skupinu tvoří tradičně aktivní zákazníci (13 866 subjektů), dále bytová družstva (620) a energetická společenství (34).</p>
<p>Výrobci bez smlouvy o odpovědnosti za odchylku mají aktuálně dvě možnosti nápravy. Buď jednoduše převedou odpovědnost na existující subjekt zúčtování, například svého dodavatele. Ten následně automaticky zajistí registraci výrobního EAN v systému Operátora trhu s elektřinou. Anebo se sami stanou subjektem zúčtování, což je administrativně a finančně náročnější cesta, vhodná spíše pro velké výrobce či obchodníky.</p>
        </div>
    </div>
</section>