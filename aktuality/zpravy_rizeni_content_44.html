<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Počty zájemců rostou, otázek ubývá: Češi se naučili sdílet elektřinu</h1>
            <p><strong>Praha 25. srpen 2025</strong> – Uplynul rok od spuštění registrací u Elektroenergetického datového centra (EDC) ke sdílení elektřiny a třináct měsíců od zprovoznění poradenské linky – call centra EDC. Aktuálně v České republice sdílí 25 029 odběrných a 16 861 výrobních míst. Ty si spolu vyměnily elektřinu v celkovém objemu více než 33 GWh. Zatímco počty sdílejících strmě stoupají, vytížení call centra klesá.</p>
            
<p><em>„V prvních měsících fungování jsme museli vyřizovat v průměru dva dotazy na jednoho registrovaného. Aktuálně je situace zcela jiná a o naši radu žádá zhruba každý pátý registrovaný.“ </em>řekl Petr Kusý, předseda představenstva EDC, a dodal: <em>„Systém EDC se ukázal jako funkční nástroj, se kterým se Češi naučili zacházet. Pro všechny další zájemce jsou kolegové na lince 800 720 204 samozřejmě stále k dispozici.“</em></p>
<p>Počet dotazů na call centrum EDC se v posledních měsících ustálil zhruba na 6500 za měsíc, čímž klesl oproti situaci před rokem o více než tisíc kontaktů. Zároveň se výrazně zvýšil počet registrovaných z necelých 8 000 v srpnu 2024 na 29 690 ke konci července 2025. V prvním prázdninovém měsíci pak Češi sdíleli zatím nejvíce elektřiny od spuštění EDC – 8 242 MWh. Celkový objem sdílené elektřiny dosáhnul 33,5 GWh.</p>
<p>Dotazy nových zájemců se podle EDC stále týkají zejména základního založení skupin sdílení a registrací výrobních a odběrných EAN. Aktivní účastníci sdílení se pak nejčastěji ptají na detaily ve vyhodnocení sdílení nebo na nastavení tzv. alokačního klíče. <em>„Kromě call centra můžeme zájemcům doporučit i naše webové stránky, kde jsou zveřejněny všechny nejčastější otázky a odpovědi. Uživatelé rovněž oceňují náš YouTube kanál, který obsahuje podrobné videonávody veškerých nastavení a vysvětlení různých příkladů sdílení,“</em> informoval P. Kusý</p>
<p>V rámci skupin sdílení pak EDC k 31. červenci eviduje nejvíce takzvaných aktivních zákazníků (15 625) následovaných 685 bytovými domy. Potvrzuje se rovněž zájem o sdílení elektřiny ze strany obcí, firem a větších skupin zájemců. Ty se sdružují do tzv. energetických společenství, jejichž registrace je administrativně náročnější.<em> „Zatímco první společenství jsme zaznamenali až po čtvrt roce fungování a v lednu tohoto roku jich sdílelo dosud jen sedm, v současné době evidujeme již přes čtyři desítky energetických společenství a další jsou v procesu registrace u Energetického regulačního úřadu,“ </em>uzavřel P. Kusý.</p>
        </div>
    </div>
</section>