<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Sdílení elektřiny může významně snížit náklady na energie</h1>
            <p><strong>Praha 30. září 2025</strong> – Počet zájemců o sdílení elektřiny v ČR překonal hranici 30 tisíc a celkový objem dosáhl více než 43 GWh. To by pro představu pokrylo spotřebu veřejného osvětlení v Brně po dobu tří let. Takové jsou statistiky Elektroenergetického datového centra (EDC) ke konci srpna 2025. Druhý prázdninový měsíc přispěl k celkovému množství sdílené elektřiny rekordními 9 540 MWh. Objemy přijaté sdílené elektřiny dosahují podle EDC u některých příjemců až stovek megawatthodin měsíčně. Ti tak mohou v závislosti na domluvené ceně významně snížit své náklady na elektřinu.</p>
            
<p><em>„Cena za sdílenou elektřinu je ryze na dohodě mezi členy dané skupiny sdílení. Mezi příbuznými, v rámci obecních objektů nebo v takzvaném režimu ,sám sobě‘ bývá často nulová. Příjemce tak šetří až 100 % ceny za komoditu,“</em> řekl Petr Kusý, předseda představenstva EDC, a dodal: <em>„Z našich statistik vyplývá, že největší příjemce využil jen za měsíc červenec 544 MWh sdílené elektřiny. To při současné průměrné ceně elektřiny v ČR znamená přibližně jeden a čtvrt milionu korun, které nemusel zaplatit obchodníkovi, a jeho reálné náklady se odvíjely od domluvené ceny v rámci skupiny sdílení.“</em></p>
<p>Rekordní příjemce využil 100 % sdílené elektřiny ze všech „svých“ pěti registrovaných výrobních míst v rámci dané skupiny sdílení. Druhý a třetí neúspěšnější odběratelé sdílené elektřiny přijali podle EDC za jeden měsíc 353 MWh, respektive 87 MWh. <em>„Pro lepší představu, průměrná měsíční spotřeba tisícovky českých domácností činí 300 MWh. Nejvyšší objemy sdílené elektřiny tedy směřovaly k účastníkům ze segmentu průmyslu, kteří se vyznačují vysokou spotřebou,“</em> upřesnil P. Kusý s tím, že největší měsíční objem elektřiny dodaný z jednoho výrobního místa dosáhl více než 350 MWh.</p>
<p>Ke konci srpna eviduje EDC celkově více než 28 000 odběrných a 18 000 výrobních míst zapojených do sdílení elektřiny. V rámci skupin sdílení je pak tradičně nejpočetnější skupina takzvaných aktivních zákazníků (16 816), následovaných 738 bytovými domy a 49 energetickými společenstvy. Jejich evidenci u EDC přitom předchází ještě zápis u Energetického regulačního úřadu, který jich aktuálně eviduje již téměř šest desítek.</p>
        </div>
    </div>
</section>