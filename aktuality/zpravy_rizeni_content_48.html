<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Do sdílení elektřiny se zapojily už i vodní či větrné elektrárny</h1>
            <p><strong>Praha 30. říjen 2025</strong> – Rok od prvního přenosu sdílené elektřiny přesáhl její celkový objem v České republice hranici 50 GWh. To odpovídá průměrné roční spotřebě 16 000 domácností. Elektroenergetické datové centrum (EDC) ke konci září eviduje také již více než 19 000 skupin sdílení a desítky tisíc registrovaných odběrných a výrobních míst.  </p>
            
<p><em>„EDC obstálo při očekávaném náporu přes nejintenzivnější období letních měsíců a potvrdilo správné nastavení celého systému. Ten v aktuální fázi provozu počítá s vyhodnocováním dat sdílení elektřiny až 300 000 odběrných míst. V současností jsme zhruba na desetině našich kapacit,“</em> řekl Petr Kusý, předseda představenstva EDC, a dodal: <em>„Září přineslo oproti letním měsícům nižší objem sdílené elektřiny na úrovni 7,2 GWh, která odpovídá hodnotám z konce jara. Jde o předpokládaný pokles související zejména s nižším počtem slunečních dnů, a tedy i nižší výrobou fotovoltaických elektráren.“</em></p>
<p> Právě fotovoltaické elektrárny tvoří podle EDC v současnosti 99 procent všech výroben zapojených do sdílení elektřiny. Jejich celkové množství aktuálně dosahuje 19 661 a od začátku roku vzrostlo téměř trojnásobně. <em>„Zbývající jedno procento představuje přibližně dvě stě výroben jiného typu. Po roce fungování tak v rámci systému sdílení elektřiny pozorujeme už i desítky plynových či vodních zdrojů a také první větrné elektrárny,“</em> informoval P. Kusý s tím, že ještě výrazněji vzrostl od ledna také počet odběrných míst, kterých je u EDC v současnosti zapsáno 31 206.</p>
<p>Celkově se ke konci září do systému sdílení elektřiny zaregistrovalo 32 898 zájemců a počet skupin sdílení překročil hranici 19 000. Tyto skupiny tvoří zejména tzv. aktivní zákazníci (18 140), následně 795 bytových domů a 66 energetických společenství. Ta jsou vhodnou variantou pro sdílení elektřiny mezi objekty veřejné správy či průmyslových podniků a jejich registrace u EDC vyžaduje i povinnou evidenci u Energetického regulačního úřadu.</p>
        </div>
    </div>
</section>