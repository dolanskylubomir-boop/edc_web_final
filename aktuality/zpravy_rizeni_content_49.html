<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>EDC zajistí efektivní datovou podporu pro potřeby nové energetiky</h1>
            <p><strong>Praha 10. listopad 2025</strong> – Mediální výstup:</p>
            
<p><strong>Petr Kusý – předseda představenstva Elektroenergetického datového centra (EDC) hodnotí pro časopis Energo MAG více než rok působení této instituce na domácím energetickém trhu. Přitom zdůraznil jednu věc, na niž nejen odborná veřejnost často ráda zapomíná, totiž, že energetika je oblast, kterou plánujete na desítky let dopředu. Ze všeho nejdůležitější je proto dlouhodobá a stabilní strategie zohledňující dlouhodobé trendy vývoje.</strong></p>
<p><strong>EDC funguje více než rok. Jak byste zhodnotil jeho postavení na trhu?</strong></p>
<p>EDC od začátku pracuje ve velmi vysokém tempu, které nepolevuje, naopak s blížícími se termíny spuštění dalších funkcionalit narůstá. Během prvního půl roku od založení firmy v roce 2023 jsme zvládli vybudovat funkční IT platformu pro zajištění správy co nejaktuálnějších dat o spotřebě a výrobě elektřiny v rámci komunitního sdílení a na ni navázanou kompletní zákaznickou obsluhu, včetně call centra a poradenství. V srpnu 2024 pak nastal ostrý start sdílení a následné zajištění chodu. A dnes, po roce od zahájení sdílení, mohu s klidem říci, že očekávání jsme minimálně naplnili.</p>
<p>Počty registrovaných účastníků sdílení od spuštění funkcionality kontinuálně narůstají, aktuálně jsme na více než 30 tisících registrovaných a množství sdílené elektřiny již vykazujeme v GWh. Pozorujeme i posun v rámci edukace a osvojení sdílení mezi účastníky a trvalý nárůst nových zájemců, mění se i struktura dotazů na naší zákaznické lince, a to od obecných dotazů týkajících se sdílení a nastavení základních parametrů směrem k technickým podrobnostem až po nastavení alokačních klíčů a úpravy zapojení jednotlivých EAN.</p>
<p>Nicméně sdílení není ten hlavní důvod našeho vzniku a před stavuje jen několik procent našich budoucích aktivit. Enormní nárůst nových výrobních zdrojů a související decentralizace toků elektřiny s sebou nese potřebu jednak sbírat, sledovat a vyhodnocovat data a jednak efektivněji řídit celou energetiku. S tím vším pomohou nové prvky, funkcionality a nástroje moderní energetiky, které bude buď přímo poskytovat EDC, nebo bude pro jejich správné fungování zprostředkovávat nezbytná data. A se vznikem těchto nových prvků poroste i význam a role EDC na energetickém trhu.</p>
<p><strong>Lze to upřesnit?</strong></p>
<p>Konkrétně můžeme zmínit – síťový semafor, akumulaci energie či agregaci flexibility. Tyto nové funkce a nástroje již připravujeme a jejich vznik tedy probíhá paralelně se zajištěním sdílení elektřiny. Uvedené rozšířené funkce budou dostupné od 1. 8. 2026. Spuštění tzv. cílového řešení a všech nových služeb EDC se očekává v termínech zákona k 1. 12. 2027.</p>
<p><strong>Může EDC ještě více posílit vnímání smysluplnosti OZE?</strong></p>
<p>EDC není ani propagátorem, ani obchodníkem s OZE. Naším úkolem je mimo jiné podpora bezpečného a stabilního fungování elektrizační soustavy a efektivního využití informací o aktuální výrobě a spotřebě pro všechny účastníky trhu. EDC bude poskytovat datové a informační nástroje, které pomohou primárně s podporou informací a dat ke správnému řízení energetické soustavy s cílem zvládnout bez problémů všechny energetické toky. Pravdou je, že tyto úkoly jsou úzce spjaté s vyšším zapojením OZE. Je tak možné, že dosavadní fungování EDC, konkrétně úspěšný chod sdílení elektřiny, může být pro někoho argument pro zavedení podpory OZE a potvrzením toho, že elektřinu z obnovitelných zdrojů lze využívat efektivně.</p>
<p><strong>Kde vidíte největší překážky v úsilí státu energeticky zmodernizovat tuzemskou ekonomiku?</strong></p>
<p>Energetika je oblast, kterou plánujete na desítky let dopředu. Ze všeho nejdůležitější je dlouhodobá a stabilní strategie 28 zohledňující dlouhodobé trendy vývoje. Pak je nezbytné mít akční plán k naplnění této strategie a samozřejmě zajištěné investiční prostředky na realizaci tohoto akčního plánu. Toto je tak říkajíc pohled ze shora. Proti tomu jde ale požadavek konečných zákazníků na co nejnižší cenu energie. Takže z mého pohledu je právě toto ta největší výzva – udržet vysokou míru investic pro zabezpečení spolehlivého a bezpečného toku elektřiny, včetně například kybernetické ochrany a současně nabídnout konečnému zákazníkovi rozumnou cenu, kterou bude za elektřinu platit.</p>
<p><strong>Jak daleko je podle vás přerod z centrálně řízených energetických zdrojů k velkému počtu malých výrobců energie a spotřebitelů?</strong></p>
<p>K elektrizační soustavě je aktuálně připojeno přibližně čtvrt milionu zdrojů a jejich počet každým rokem dále roste. Řekl bych tedy, že svědky tohoto přerodu jsme právě nyní. Období 2020–2025 bylo zlomem pro rozvoj obnovitelných zdrojů v České republice. Přestože se tempo růstu instalovaného výkonu fotovoltaiky v první polovině roku 2025 mírně zpomalilo, celkový trend je jednoznačný a posun směrem k dekarbonizaci je nezvratný. Hlavními faktory jsou dotace, legislativní podpora a ekonomická nevýhodnost fosilních zdrojů. Celkový energetický mix se tak postupně posouvá k větší diverzifikaci a menší závislosti na uhlí.</p>
<p>Zatímco v letech 2020–2024 byl hlavní hnací silou boom instalací FVE a tepelných čerpadel, roky 2025 a dále budou ve znamení postupného zavádění chytrých sítí a správy dat, které umožní plynulé řízení toků v decentralizovaném energetickém systému. Datové toky se stanou stejně důležitou komoditou na energetickém trhu, stejně jako elektřina samotná.</p>
<p>Tato probíhající transformace tuzemské energetiky představuje obrovskou změnu ve fungování elektrizační soustavy. Pro úspěšné nahrazení velkých centrálních zdrojů, na které jsme byli dosud zvyklí, desítkami až stovkami tisíc malých zdrojů je nezbytné třídit, ukládat a zpřístupňovat obrovské množství dat o výrobě a spotřebě elektřiny. A právě to je hlavní náplní činnosti Elektroenergetického datového centra.</p>
<p><strong>Může se EDC nějak zásadně podílet na řešení problému s negativními cenami elektřiny?</strong></p>
<p>EDC není institucí, která by řešila cenotvorbu energií. Jak jsem již zmínil v jedné z předchozích odpovědí, EDC poskytuje nástroje pro koncové odběratele, kterými mohou optimalizovat své energetické hospodářství. Jedná se tedy o podporu efektivního využití energií, ať již pro domácnosti, nebo pro právnické osoby typu energetických komunit, sdružení apod. EDC tedy pomáhá svými nástroji vyrovnat křivku nabídky a poptávky elektřiny v síti. Sdílení proto bereme i jako dobrý pilotní nástroj, jak si mohou zákazníci prvky nové energetiky sami osahat a zjistit, jak fungují. Zda je to zrovna pro daného konkrétního klienta výhodné nebo ne, už je na každém z nich.</p>
<p><strong>Velkou výzvou EDC je jistě správa a nakládání velkého a rozsáhlého balíku dat ze všech možných zdrojů. Dá se říct, jak jsou zabezpečena proti vnějším útokům?</strong></p>
<p>EDC samo o sobě žádné servery nevlastní, nicméně místo, kde jsou data uložena, samozřejmě splňuje všechna bezpečnostní opatření včetně požadavků na kybernetickou ochranu. Práce s těmito daty je něco jiného. Naše první funkcionalita – sdílení elektřiny – je dimenzována na přibližně 300 tisíc odběrných míst. Aktuálně jsme tedy zhruba na desetině našich kapacit. Vše sledujeme a vyhodnocujeme za pomoci systému vytvořeného pro řízení vyhodnocování dat sdílení elektřiny. V budoucnu, po rozšíření našich funkcionalit, bude řízení dat stále více automatizováno. Systémy, které budou vyhodnocovat data pro řízení sítě, umožní dispečerům vykonávat pouze dohledovou a koordinační roli. Míra automatizovaného vyhodnocování dat pro správu sítě se bude zvyšovat. Nebude sice plně řízeno umělou inteligencí, ale její role se výrazně zvýší.</p>
<p><strong>Pokud si správně pamatuju, měl s EDC fungovat i tzv. síťový semafor… Ale není to tak. Proč?</strong></p>
<p>Spuštění síťového semaforu bylo od začátku plánované na rok 2026 a s tím stále počítáme. Jeho spuštění úzce souvisí s funkcionalitou poskytování a agregace flexibility. Síťový semafor má v prvé řadě pomáhat provozovatelům distribučních soustav identifikovat, kdy a kde hrozí přetížení sítě, a umožňovat včasné zásahy k jeho zmírnění. A cenným pomocníkem bude pro poskytovatele a agregátory flexibility. Těm bude nabízet informace – zelená znamená volný prostor v síti pro poskytování flexibility, oranžová signalizuje nadcházející změnu a částečné omezení, červená signalizuje striktní omezení.</p>
<p>Elektroenergetické datové centrum bude prostřednictvím semaforu na základě údajů od distributorů informovat o aktuálním stavu. Pomůže udržovat stabilitu sítě tím, že signalizuje, kdy je vhodné elektřinu dodávat, spotřebovávat nebo omezit její tok. Bude to informace o tom, kde je možné sdílet energii, akumulovat nebo poskytovat flexibilitu. Semafor tak bude sloužit všem účastníkům trhu k optimalizaci využití sítě.</p>
<p><strong>Bude se EDC podílet na nějakém řešení jednotných standardů, ať už v rámci EU, nebo světově, pro zařízení měřící a komunikující data (např. domácí zdroje, dobíjecí stanice, akumulace)?</strong></p>
<p>Z pohledu zaměření EDC a plnění jeho stěžejních úkolů bych zde vyzdvihl termín interoperabilita. EDC nemá ambici ani kapacity na to, zabývat se standardizací a normalizací na evropské, nebo dokonce světové úrovni. K tomuto účelu jsou zřízené jiné organizace a instituce, jako např. Mezinárodní elektrotechnická komise (IEC), Evropský výbor pro normalizaci v elektrotechnice (CENELEC) nebo ISO. Ale vrátíme-li se k interoperabilitě, jsme ve spolupráci s MPO zapojeni do projektů, které jsou zaměřené na vytvoření platforem pro plynulou spolupráci a efektivní výměnu dat a informací. EDC slouží jako místo pro uložení a sdílení informací ohledně komponentů využívaných jednotlivými provozovateli distribučních sítí, a to dle prováděcího nařízení (EU) 2023/1162 o požadavcích na interoperabilitu a o nediskriminačních a transparentních postupech pro přístup k údajům o měření a spotřebě elektřiny.</p>
<p><strong>Jaké jsou výstupy ohledně efektivity sdílení elektřiny, jejího objemu, využití alternativních zdrojů za rok fungování EDC?</strong></p>
<p>Rok od prvního sdílení evidujeme téměř třicet dva tisíc registrovaných účastníků, kteří využívají 3 typy skupin sdílení: 16 816 aktivních zákazníků, 738 bytových domů a 49 energetických společenství. K 31. 8. přesáhl celkový objem sdílené elektřiny 43 GWh a elektřinu si mezi sebou vyměnilo 28 503 odběrných a 18 322 výrobních míst.</p>
<p>Jak bylo řečeno, systém pro sdílení elektřiny byl v této první fázi koncipován na cca 300 tisíc účastníků. Aktuálně jsme přibližně na desetině tohoto počtu s tím, že evidujeme kontinuálně rostoucí trend nárůstu počtu dalších zájemců. Stojí také za připomenutí, že sdílení je zejména pro informované zákazníky, tedy zájemce, kteří vědí, co chtějí a jsou připraveni se aktivně zapojit. Aktuálně jde nejčastěji o majitele fotovoltaik, kteří přemýšlí, jakým způsobem dosáhnout ideálního modelu. Není však naší rolí, abychom tyto zájemce učili a radili jim, zda se jim sdílení například ekonomicky vyplatí, nebo ne.</p>
<p><strong>Jaký očekáváte vývoj v rozšiřování záběru komunitní energetiky a agregace?</strong></p>
<p>Jak jsem nastínil již v předchozích odpovědích, naším hlavním úkolem je nyní nastartovat všechny funkcionality EDC, které vyplývají z novely Energetického zákona, konkrétně novely LEX OZE III. Pracujeme tedy na spuštění síťového semaforu a souběžně pracujeme na spuštění funkcionality pro řízení akumulace a pro agregaci flexibility. Pokud bych měl přiblížit tu poslední jmenovanou, na kterou se ptáte, půjde možnost spojení mnoha menších zdrojů energie, jako jsou solární panely nebo větrné turbíny, ale i spotřebičů, například domácích baterií, elektromobilů připojených k domácím wallboxům, či chytrých spotřebičů, do jednoho většího celku. Agregátor bude shromažďovat data z těchto zdrojů, koordinovat jejich provoz a řídit jejich chod – ať už vypnutím, zapnutím, či regulací výkonu nebo příkonu. Agregace se tak v podstatě jeví jako jedna velká virtuální elektrárna či velké spotřební místo, obojí s dobře řiditelným výkonem či příkonem. Agregátor optimalizuje produkci a spotřebu energie v reálném čase – vyrovnává nabídku a poptávku elektřiny, řídí využívání obnovitelných zdrojů energie v době jejich maximální výroby nebo skladovací kapacity baterií k vyrovnání výkyvů v energetické síti.</p>
<p><strong>Kde vidíte postavení EDC za pět deset let?</strong></p>
<p>V té době budeme provozovat EDC se všemi plánovanými funkcemi a budeme se aktivně podílet na zajištění správného a efektivního řízení sítí. Distributorům již dnes předáváme aktuální data o sdílené elektrické energii a postupně přibudou i informace o nabízených kapacitách v rámci flexibility a akumulace. EDC bude zodpovědné za to, že toky nových dat dotečou k distributorovi v ten moment, kdy je bude potřebovat v rámci rozhodování o strategii udržení vyrovnané bilance.  Na druhé straně trhu pak podpoříme vznik nových možností, spíše uvažování než řízení, pro zákazníky.</p>
<p>Například v oblasti poskytování flexibility, tedy připravenosti upravit svou spotřebu nebo výrobu energie v reakci na potřeby sítě, si zákazníci budou moci vybrat, zda chtějí sdílet energii, poskytovat flexibilitu nebo se zapojit do jiných služeb. A v neposlední řadě umožní EDC i vývoj nových distribučních tarifů za přenos elektřiny nebo vznik zcela nových produktů a služeb obchodníků.</p>
<p>Zdroj: Tomáš Houdek, ENERGO MAG, listopad 2025</p>
        </div>
    </div>
</section>