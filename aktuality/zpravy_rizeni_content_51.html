<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Na baterii může vydělávat i domácnost bez soláru. Kvůli ceně je ale zájem malý</h1>
            <p><strong>Praha 29. listopad 2025</strong> – <strong>Domácnosti mají od října více možností, jak využít a vydělávat na své baterii k ukládání elektřiny. I když to zákon umožňuje, samostatnou baterii bez solární elektrárny domácnosti nevyužívají, jsou totiž drahé.</strong></p>
            
<p>Když si domácnost pořizuje solární elektrárnu, většinou k ní přidává i baterii k ukládání elektřiny, kterou může využít později. Od října si ale domácnosti mohou nechat připojit baterii i bez toho že by měly vlastní zdroj proudu.</p>
<p>Na bateriích přitom mohou nyní vydělat jak lidé se solární elektrárnou, tak bez ní. Svou baterii, tedy úložiště, totiž mohou nabít například v době, kdy jsou ceny elektřiny na trhu na nule nebo v záporu. K tomuto jevu na trhu dochází stále častěji právě kvůli velkému počtu obnovitelných zdrojů v síti. Pokud třeba solární či větrné elektrárny vyrábějí víc, než je možné spotřebovat, cena elektřiny jde do minusu. Za nabití baterie by tak domácnost dokonce dostala zaplaceno a zároveň by tuto elektřinu mohla spotřebovat především době, kde je proud naopak drahý.</p>
<p><em>„Abych ukázal na konkrétním příkladu – máme zákazníky s plně elektrifikovaným domem a elektromobilem, kteří v létě dostávají záporné faktury, a za celoroční provoz domu a elektromobilu, který dobíjejí doma a který najede 30 tisíc km, zaplatí cca. 50 tisíc Kč. Bez využívání baterie by takový režim nebyl vůbec myslitelný,“</em> říká Svozil.</p>
<p>Zatímco firmy baterie poptávají ve velkém, domácnosti mají o menší baterky minimální zájem. <em>„Trh bateriových úložišť pro domácnosti spíše stagnuje. Sice je zde nová možnost zapojit se do flexibility, ale jednoznačným tahounem jsou velká úložiště určená pro poskytování tzv. služeb výkonové rovnováhy,“</em> říká předseda správní rady Fenix Group Cyril Svozil jr. Bateriová úložiště domácností se od října mohou zapojit do vyrovnávání výkonu v síti. Celý systém výroby a přenosu proudu se totiž v poslední době stává nevyrovnaným kvůli množství solárů, které produkují proud nepravidelně a ve vlnách. Správce sítě proto platí za to, že někdo bere proud, když je ho mnoho, a dává, když je ho málo.</p>
<p>Domácnost s baterií o kapacitě 5 až 10 kWh může na vyrovnávání sítě vydělat odhadem až 500 Kč měsíčně, tedy až 6 tisíc Kč ročně. Výše odměny závisí jak na velikosti baterie, tak i na jejím maximálním výkonu a spotřebě domácnosti. Jelikož jsou domácí baterie malé, pro zájemce bude jednodušší se spojit do tzv. agregačního bloku, který sdružuje více menších spotřebitelů a výrobců, tedy i domácností či firem. Vše přitom probíhá automaticky a chod domácnosti to nenaruší. To zajišťuje například firma Delta Green. <em>„Zásadní vliv na odměnu má také to, jak často a v jaké intenzitě je flexibilita a tedy vyrovnávání sítě využívána, tedy to, jak moc jsou volatilní trhy. Tyto bonusy mohou domácnosti snížit fakturu za elektřinu až o čtvrtinu. Zajímavé je, že výnosy jsou nejvyšší v zimních měsících, kdy je obecně vyšší poptávka po vyrovnávacích službách,“ </em>popisuje Jan Hicl, spolumajitel a produktový ředitel, Delta Green. Pokud je průměrná měsíční faktura za elektřinu 2 tisíce Kč, celková úspora zákazníka s baterií může být až 6 tisíc Kč za rok. Domácnost k tomu však potřebuje také chytrý elektroměr. <em>„Bohužel rozvoj samostatných baterií je brzděn velmi malým podílem chytrých elektroměrů, které se dnes dodávají víceméně jen k fotovoltaickým elektrárnám. Baterii pak využíváme na vyrovnávání sítě, tedy nabíjíme ji v době, kdy je elektřina levná nebo je v síti přebytek, a vybíjíme ji do sítě, když je elektřina drahá nebo je jí nedostatek. Za to domácnost dostává finanční odměnu,“</em> říká Hicl. Baterii lze využít i při sdílení elektřiny, protože proud „navíc“ lze totiž poslat i do baterie někoho jiného. <em>„Z technického pohledu funguje bateriové úložiště jako kterýkoliv jiný spotřebič, pro který sdílenou elektřinu využíváme. Podle platné legislativy je možné elektřinu, která byla do stand-alone bateriového úložiště uložena ze sítě, následně také sdílet v rámci komunitní energetiky,“</em> popisuje předseda představenstva Elektroenergetického datového centra Petr Kusý.</p>
<p>Pro takové spotřebitele platí stejné podmínky jako pro ostatní – musí své doběrné místo registrovat u Elektroenergetického datového centra.</p>
<p><strong>Drahé a bez dotace</strong><br /> Samostatných baterií bez fotovoltaiky je u nás zatím velmi málo. <em>„V Česku je dnes přes 200 tisíc domácností s bateriemi u fotovoltaik, celkově jde o kapacitu přibližně 1400 MW, což je více než výkon jednoho bloku Temelína. To ukazuje obrovský potenciál, který v českých domácnostech máme,“</em> popisuje Hicl z Delta Green.</p>
<p>Důvodem, proč domácnosti nemají o pouhé baterie zájem, je cena. Běžná baterie pro domácnost vyjde na více než sto tisíc korun a stát na baterky bez výrobny nenabízí žádnou podporu. Lidé by si statisícové investice museli platit ze svého, a návratnost se tak stává problematickou. Cenové rozpětí domácích baterií je poměrně široké. <em>„Stejně jako u velkých projektů už není směrodatná průměrná cena baterie, ale výsledná cena celého řešení, která reflektuje lokalitu, zapojení do sítě i konkrétní technologie,“</em> říká manažer inovací společnosti Raylyst Michal Petřek. Zároveň baterie zlevňují, mimo jiné kvůli poklesu cen lithia. Se snižováním cen baterií se dá podle firem očekávat, že se zájem o samostatné baterie bude zvyšovat. <em>„Zejména u domácností, které chtějí profitovat z rozdílů v cenách elektřiny, ale nemají vhodnou střechu pro fotovoltaiku, nebo u těch, které chtějí nejprve vyzkoušet flexibilitu a FVE případně doplnit později,“</em> myslí si Hicl. V praxi se podle něj může návratnost pohybovat i v horizontu do šesti let, ale záleží, jak spotřebitel baterii používá. <em>„Pokud rodina například využívá elektromobily a má obecně vyšší spotřebu energie. Zejména pokud domácnost dokáže baterii využívat aktivně a v kombinaci s fotovoltaikou,“ </em>dodává Petřek. Cena samotné baterie se odvíjí od výkonu a objemu elektřiny, který dokáže uložit. Třeba Fenix Group nabízí čtyřnásobně větší úložiště, než je u domácností standardní. Jeho výkon činí 10 kW a kapacita 41 kWh. <em>„Právě taková kapacita umožní zákazníkovi část naakumulované energie využít například pro služby flexibility. Takové úložiště přijde asi na 500 tisíc Kč bez DPH,“</em> říká Svozil.</p>
<p>Vedle samotné investice do baterie by si zákazník musel pořídit i střídač a oproti baterii se solární elektrárnou by ušetřil jen za panely. <em>„Nic zajímavého by z toho pro domácnosti neplynulo. Ekonomicky to nedává vůbec smysl pořizovat, ani kdyby to existovalo jako možnost,“</em> uvedla společnost SolidSun. U méně vytížených baterií se návratnost pohybuje mezi osmi až devíti lety. <em>„Stále ale platí, že je to hodně individuální. Ostatně i v roce 2024 se v Česku postavil stejný výkon fotovoltaických elektráren jako v roce 2023, ale na polovičním počtu instalací, což ukazuje, že trh směřuje k větším, sofistikovanějším a individuálně řešeným projektům,“</em> popisuje Petřek. Na rozdíl od domácností mají firmy možnost získat na bateriové úložiště dotaci. Firemní baterky jsou však mnohonásobně větší a jejich pořizovací cena stoupá do milionů Kč. Dalším důvodem malého počtu samostatných baterek je také situace, kdy, kdo má instalované soláry, automaticky si pořídí baterii, a jde tedy o domácnosti v rodinných domech. Samotná baterie tak většinou zbývá lidem v činžácích, kde je zase problém, kam baterii uložit a vyřešit všechny komplikace v rámci vztahů mezi nájemníky či majiteli bytů.</p>
<p>Zdroj: seznamzpravy.cz , 29. 11. 2025, Sofie Krýžová</p>
        </div>
    </div>
</section>