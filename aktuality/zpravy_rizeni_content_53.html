<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>EDC v nové fázi: Od sdílení k chytré regulaci sítě</h1>
            <p><strong>Praha 10. prosinec 2025</strong> – Elektroenergetické datové centrum (EDC), a. s., zahájilo svou činnost před více než rokem, kdy v rámci digitální transformace české energetiky nabídlo svou první funkcionalitu, sdílení elektřiny. V souladu s novelizovanou podobou Energetického zákona, Lex OZE II a Lex OZE III, se jeho pozornost nyní obrací k implementaci dalších funkcí podpory aktivního zákazníka, zahrnujících akumulaci elektřiny, agregaci flexibility a zavedení síťového semaforu. Mění se tak postavení samotného centra, které mohlo být zpočátku vnímáno primárně v kontextu komunitní energetiky; jeho skutečný potenciál se však naplno rozvíjí teprve s nově zaváděnými funkcionalitami.</p>
            
<p><strong>Akumulace elektřiny: Eliminace „Double-chargingu“</strong><br /> Se spuštěním této funkcionality u EDC se počítá k 1. srpnu 2026 a bude určena odběrným a předávacím místům (OPM) zapojeným do vyhodnocení akumulace elektřiny.</p>
<p>Klíčovou funkcionalitou pro provozovatele zařízení pro ukládání elektřiny, primárně tím rozumíme BESS (Battery Energy Storage System), je vyhodnocení akumulace elektřiny. Hlavním účelem této služby je zamezení efektu tzv. double-chargingu. K tomuto jevu dochází, když elektřina nabitá do akumulace z distribuční soustavy (DS) a následně vrácená do DS podléhá regulovaným platbám jak na straně provozovatele BESS, tak na straně konečného spotřebitele.</p>
<p>Jakou roli bude v tomto procesu hrát EDC? Hlavním úkolem bude stanovení množství akumulované elektřiny tak, aby mohlo být zohledněno při fakturaci regulovaných plateb. EDC bude pro tyto účely využívat tzv. Hájkovu metodu, tedy výpočet zjednodušeným postupem na bázi měsíčních hodnot z fakturačního a podružného měření. Fakturační měření Provozovatele distribuční soustavy (PDS) / Provozovatele přenosové soustavy (PPS) v předávacím místě (EANo a EANd), ve kterém bude vyhodnocována akumulace, musí být zajištěno průběhovým měřením v souladu s Vyhláškou o měření. V souladu s §49a Energetického zákona musí být samostatným podružným průběhovým měřením osazeno i zařízení pro ukládání elektřiny a v případě, že je akumulační zařízení osazeno v rámci výrobny elektřiny, pak musí být průběhovým měřením osazen i výrobní zdroj. Informační rozhraní mezi provozovatelem BESS a EDC bude zajišťováno prostřednictvím držitele Smlouvy o připojení (SoP) bez ohledu na to, zda provozovatelem zařízení akumulace či výrobcem je stejný nebo jiný subjekt.</p>
<p>Pokud jde o roli obchodníka v tomto procesu, ten v roli dodavatele či subjektu zúčtování zapojený nebude, obdrží až finální podklad pro fakturaci standardním způsobem v Doplňkovém údaji fakturace distribuce (DÚF) od PDS/PPS prostřednictvím Operátora trhu (OTE). Pro prvotní start k 1. srpnu 2026 se nepředpokládá migrace již registrovaných zařízení pro vyhodnocení akumulace u PDS, jejich převod do EDC bude zajištěn standardním procesem registrace u EDC, obdobně jako tomu bylo u sdílení elektřiny v bytových domech.</p>
<p>Vyhodnocení akumulace elektřiny není navázáno na vyhodnocení sdílení či flexibility, probíhá nezávisle na těchto službách. V případě akumulace tak bude možné využívat i další služby poskytované EDC. Pouze v případě, že zákazník bude poskytovat flexibilitu, nebude možný souběh se sdílením elektřiny.</p>
<p><strong>Technická flexibilita: AFLEX – Centrální registrace a vyhodnocení Služeb výkonové rovnováhy</strong><br /> Plná funkcionalita pro registraci a vyhodnocení aktivované technické flexibility v režimu komplexní agregace má legislativní termín 1. srpna 2026, od 1. prosince 2027 se pak tato funkcionalita rozšíří i o poskytování obchodní flexibility. EDC se od tohoto termínu stane ústředním bodem pro proces registrace a vyhodnocení aktivované technické flexibility Služeb výkonové rovnováhy (SVR). Poskytovatelem SVR vůči PPS může být buď přímý poskytovatel, nebo agregátor, přičemž k jednomu odběrnému místu (EAN) může být přiřazen pouze jeden subjekt. V první fázi uzavře poskytovatel SVR rámcovou dohodu s PPS a smlouvu o zúčtování regulační energie s OTE. PPS (společnost ČEPS) registruje v systému OTE virtuální EAN PM pro vykazování regulační energie. Následně se poskytovatel SVR zaregistruje u EDC za účelem vyhodnocení flexibility. Součástí registrace je celá řada dílčích kroků a validací: např. příjem dat o zařízení poskytujícím flexibilitu od PPS, Market Management System (MMS) a ověření technických kmenových dat (TKD) u OTE. Po úspěšné validaci dat dochází k nastavení příznaku „SVR“ v IS EDC a následnému předání této informace OTE.</p>
<p>Za účelem následného vyhodnocení měřených hodnot se zohledněním aktivace flexibility předává PDS/PPS do IS EDC denně do 10:00 hodin následujícího dne čtvrthodinové hodnoty průběhového měření pro všechny EANo/ /EANd, které mají v TKD OTE nastaven příznak „SVR“. Poskytovatel SVR předává do IS EDC data podružného měření pro dané zařízení s granularitou 1 minuty pro každou jednu čtvrthodinu nezávisle, pokud jde o zařízení pro ukládání elektřiny, nebo výrobní modul s celkovým instalovaným výkonem menším než 1,5 MW, nebo pokud jde o zařízení agregačního bloku, který je certifikován pro poskytování aFRR nebo mFRR z více předávacích míst.</p>
<p>Poskytovatel SVR předává pro dané zařízení čtvrthodinové údaje, ve kterých toto zařízení poskytuje SVR, dále pak údaje půlhodiny před poskytováním SVR a půlhodiny po poskytování SVR. Poskytovaná data zahrnují výkon (kW), příznak aktivace, označení agregačního bloku. EDC vyhodnotí zaslaná data a určí pro předávací místa s příznakem aktivace technické flexibility hodnotu baseline pro každý číselný kód předávacího místa. Přičemž baseline je odhad měření, které by naměřil provozovatel přenosové nebo distribuční soustavy v případě, že by nebyla aktivována flexibilita. Obchodník zodpovědný za dodávku elektrické energie do předávacího místa následně nese zodpovědnost za odchylku, a to pouze v objemu hodnoty baseline, energie flexibility (flexibilita = měření – baseline) je přičtena obchodníkovi zodpovědnému za odchylku flexibility. Energie předávacího místa poskytujícího flexibilitu je tedy rozdělena mezi obchodníka dodávajícího elektrickou energii zákazníkovi a poskytovatele flexibility / agregátora.</p>
<p><strong>Síťový semafor: Nástroj pro podporu chytrého řízení sítě v reálném čase</strong><br /> Síťový semafor je modul, jehož účelem je plnění zákonných povinností v oblasti poskytování informací o možnostech aktivace flexibility a jejich využití pro bezpečné řízení sítě. Agregátor, výrobce, provozovatel BESS nebo zákazník budou mít na jednom místě k dispozici informace potřebné pro poskytování flexibility.</p>
<p>Jedná se o nástroj, který bude na principu grafického zobrazení interpretace zpráv (GUI) informovat účastníky trhu o nedostupnostech v distribuční soustavě s dopadem na poskytování SVR. Pro PDS bude Síťový semafor základní platformou pro předávání informací o nedostupnosti míst poskytujících SVR v distribučních sítích, tzn. údaje o plánovaných časech odstávek (od-do), reálné časy zahájení a ukončení odstávek a reálné časy zahájení a ukončení poruch. Registrovaní uživatelé tak získají jednoduchý přehled o dostupnosti kapacity sítě pro jednotlivá OPM poskytující SVR.</p>
<p>Základní databází Síťového semaforu budou EAM PM, které jsou registrovány v EDC pro poskytování SVR flexibility. Pro účely poskytování relevantních informací bude systém pracovat se třemi typy nedostupností: 1. Porucha: Neočekávané události; 2. Odstávka: Předem plánované práce a periodické zkoušky; 3. Ohrožení soustavy (nový typ): Rizika ohrožení bezpečného a spolehlivého provozu soustavy, např. omezení daná náhradním zapojením nebo rizika soudobosti aktivace v dané části sítě. V grafickém rozhraní pak bude systém nabízet 3 základní barvy – zelená: EAN PM je dostupný (neexistuje žádná nedostupnost); červená: EAN PM je nedostupný (hodnoty dostupného výkonu jsou nulové); oranžová (nová): EAN PM je omezen, což umožňuje provozovateli soustavy nastavit nenulový výkonový limit alespoň pro jeden směr aktivace služby, aniž by musel signalizovat úplnou nedostupnost; šedá (nová): Stav před zahájením aktivního využívání, slouží provozovateli soustavy k ověření podmínek pro poskytování SVR.</p>
<p>Služba Síťového semaforu bude sloužit širšímu okruhu účastníků trhu s elektřinou a přístup do modulu budou mít účastníci s rolí PPS, PDS, Dodavatel, Subjekt zúčtování a Agregátor / Poskytovatel flexibility zaregistrovaní pro poskytování SVR. Rozhraní síťového semaforu bude primárně založeno na automatické B2B komunikaci (CIM formát na bázi OneNet), s alternativou webového portálu.</p>
<p><strong>Závěr</strong> <strong></strong><br />Implementací těchto funkcionalit se EDC posouvá od platformy pro komunitní energetiku k nezbytné digitální páteři pro řízení moderní elektroenergetiky. Zajištěním vyhodnocení akumulace, standardizací registrace a vyhodnocení poskytované technické flexibility a poskytováním informací o stavu sítě v reálném čase prostřednictvím Síťového semaforu vytváří EDC klíčové předpoklady pro bezpečné a efektivní zapojení milionů aktivních zákazníků do energetického systému. Tím významně přispívá k další digitalizaci a stabilnímu rozvoji české elektrizační soustavy.</p>
<p>Zdroj: Energetika, 10. 12. 2025, Vladimír Vácha</p>
        </div>
    </div>
</section>