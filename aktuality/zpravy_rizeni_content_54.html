<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Češi by sdílenou elektřinou dokázali rozsvítit vánoční strom na Staroměstském náměstí v Praze na více než 50 let</h1>
            <p><strong>Praha 18. prosinec 2025</strong> – Do sdílení elektřiny se v České republice zapojilo již více než 35 tisíc účastníků. Ti si jen v listopadu mezi sebou vyměnili přes 3 GWh elektřiny, která by stačila pro pokrytí roční spotřeby zhruba tisícovky domácností. Vánoční strom na Staroměstském náměstí s 8,5 kilometru světelných řetězů by pak tento objem elektřiny dokázal zásobovat déle než 51 let. Podle Elektroenergetického datového centra (EDC) si Češi od zahájení sdílení v srpnu loňského roku mezi sebou vyměnili již téměř 58 GWh.</p>
            
<p><em>„Navzdory podzimnímu počasí přilákalo sdílení elektřiny další nové zájemce. Jen za listopad evidujeme více než tisícovku nových účastníků a od konce léta se jejich počet zvýšil o téměř čtyři tisíce. Množství sdílené elektřiny za poslední měsíc pak koresponduje s březnovými hodnotami,“</em> řekl Petr Kusý, předseda představenstva EDC, a dodal: <em>„Celkově lze očekávat, že rok 2025 uzavřeme s objemem sdílené elektřiny přes 60 GWh. To pro představu odpovídá roční výrobě zhruba devíti velkých větrných turbín.“</em></p>
<p> V České republice aktuálně sdílí elektřinu více než 20 000 tzv. skupin sdílení. Ty konkrétně zahrnují 19 418 aktivních zákazníků, 840 bytových domů a 82 energetických společenství. K 30. listopadu bylo v rámci skupin sdílení u EDC registrováno 21 610 výrobních a 35 771 odběrných míst.</p>
<p>Elektroenergetické datové centrum spustilo registrace ke sdílení elektřiny v srpnu 2024 a zákaznickou linku již o měsíc dříve. Od té doby zaznamenalo formou e-mailů, telefonátů nebo zpráv na chatu téměř sto tisíc dotazů. <em>„Z pohledu komunikace s uživateli a zájemci o sdílení můžeme vyhodnotit celý cyklus dvanácti měsíců napříč ročními obdobími. Z něj je patrné, že počáteční otazníky spojené se startem EDC a s novou službou zmizely, a i s přibývajícím množstvím uživatelů počet dotazů v posledních měsících klesá. Vnímám to tak, že se nám sdílení elektřiny podařilo v České republice etablovat jako spolehlivou a srozumitelnou službu v energetice,“</em> uzavřel P. Kusý.</p>
        </div>
    </div>
</section>