<section class="zprava-content">
    <div class="container">
        
        <!-- Tlačítko zpět – plynulé načtení aktuality -->
        <div class="zprava-back-wrapper">
            <a href="aktuality_content.html" 
               onclick="loadContent('aktuality_content.html'); event.preventDefault();" 
               class="login-btn">
                ← Vrátit se na seznam aktualit
            </a>
        </div>

        <div>
            <h1>Elektroenergetické datové centrum hledá dodavatele IT řešení a souvisejících služeb</h1>
            <p><strong>Praha 13. června 2024</strong> – <strong>• EDC ve veřejném výběrovém řízení poptává návrh, vývoj, testování a nasazení nového informačního systému a souvisejících služeb</strong></p>
            
<p><strong>• Nové řešení má umožnit České republice přechod k moderní decentralizované elektroenergetice</strong></p>
<p><strong>• O získání zakázky rozhodne nejen nabízená cena, ale také schopnost garantovat termín realizace a zkušenost týmu dodavatele</strong></p>
<p>Veřejnou zakázku na návrh a zavedení IT systému a na poskytování souvisejících služeb v celkové předpokládané hodnotě 1,75 miliardy korun bez daně vypsalo Elektroenergetické datové centrum (EDC). Ucházet se o ni mohou dodavatelé, jejichž roční obrat přesáhl v každém z předchozích třech roků 0,8 miliardy korun bez daně. Cílem je najít důvěryhodného a spolehlivého partnera, který umožní EDC zajišťovat sběr dat v energetice, jejich standardizaci a sdílení.</p>
<p>„V EDC budeme soustřeďovat veškeré informace o výrobě a spotřebě elektřiny na úrovni domácností i velkých firem, o tocích elektřiny či o jejím sdílení. V této souvislosti bude zapotřebí vyměňovat, zpracovávat, třídit, ukládat a zpřístupňovat ohromné množství dat. Právě to bude muset zvládnout nový informační systém, jehož návrh, vývoj, testování a nasazení nyní poptáváme,“ uvedl Petr Kusý, předseda představenstva EDC.</p>
<p>Fungování EDC má umožnit České republice přechod k moderní decentralizované elektroenergetice. Ačkoli se v současnosti o společnosti hovoří zejména v souvislosti s podporou rozvoje komunitní energetiky, zpřístupní také funkce aktivního zákazníka, jako jsou akumulace, flexibilita nebo agregace.</p>
<p>„Kromě vytvoření a nasazení IT systému do 14 měsíců od podpisu smlouvy o dílo by měl vybraný dodavatel po stejnou dobu poskytovat služby systémové integrace. Součástí zakázky je dále aplikační podpora a rozvoj informačního systému EDC po dobu 11 měsíců a poskytování služeb infrastruktury po dobu pěti let,“ upřesnil P. Kusý.</p>
<p>Předložené nabídky budou hodnoceny na základě jejich ekonomické výhodnosti, tedy podle co nejvýhodnějšího poměru nabídkové ceny a kvality. Tento záměr se promítá i do dílčích výběrových kritérií. Ze sta procent připadne 75 procent váhy ve prospěch nejnižší nabídnuté ceny. Zbývajících 25 procent se rozdělí mezi kritéria navázaná na garanci termínu realizace a na zkušenosti týmu dodavatele. EDC přitom předpokládá, že projekt bude spolufinancován z evropských dotací. V rámci Národního plánu obnovy je pro něj alokováno 800 milionů korun.</p>
<p>„Plně si uvědomujeme veškerá bezpečnostní rizika, proto jsme z výběrového řízení předem vyloučili všechny dodavatele, na které se vztahují mezinárodní sankce přijaté Evropskou unií v souvislosti s ruskou agresí na území Ukrajiny. Budeme také pečlivě vyhodnocovat, zda je dodavatel schopen zajistit dostatečnou úroveň jednotlivých bezpečnostních opatření a zda nepředstavuje riziko pro kybernetickou bezpečnost EDC a jeho IT systém,“ doplnil P. Kusý.</p>
<p>Podle energetického zákona má EDC poskytovat vyhodnocování sdílení elektřiny mezi aktivními zákazníky. V praxi to znamená, že nejprve musí umožnit účastníkům trhu registrovat se v nově  vytvořeném systému pro nastavení výměny a získáváni dat o sdílení elektřiny. Následně bude přijímat od provozovatelů distribučních soustav naměřená data z průběhového měření. Z těchto dat bude EDC na denní bázi vyhodnocovat sdílení elektřiny a výstupy bude poskytovat OTE, provozovatelům distribučních soustav a dalším oprávněným subjektům. Na základě dohod akcionářů a s cílem urychlit start EDC bude ze začátku většina činností společnosti outsourcována. Díky tomu by měl být bez ohledu na průběh výběrového řízení spuštěn provoz tzv. dočasného řešení již k 1. srpnu letošního roku. S plným provozem EDC se počítá od poloviny roku 2026.</p>
<p>Lhůta pro podání žádostí o účast je stanovena na 16. 7. 2024 a je uvedena v oznámení o zahájení zadávacího řízení uveřejněném ve Věstníku veřejných zakázek. Detaily zadávací dokumentace jsou k dispozici v Národním elektronickém nástroji pro komplexní administraci a zadávání veřejných zakázek. V souladu s vyhlášenými podmínkami, běžně užívanou praxí a zvyklostmi nebude EDC poskytovat o průběhu výběrového řízení žádné bližší informace tak, aby nedošlo k ohrožení jeho výsledků.</p>
        </div>
    </div>
</section>